集序
夫凌雲概日，由余之所未窺；千門萬戶，張衡之所曾賦。周王璧台之上，漢帝金屋之中
，玉樹以珊瑚作枝，珠簾以玳瑁為押，其中有麗人焉。其人五陵豪族，充選掖庭；四姓
良家，馳名永巷。亦有穎川、新市，河間、觀津，本號嬌娥，曾名巧笑。楚王宮裡，無
不推其細腰；衛國佳人，俱言訝其纖手。閱詩敦禮，豈東鄰之自媒，婉約風流，異西施
之被教。弟兄協律，生小學歌，少長河陽，由來能舞。琵琶新曲，無待石崇；箜篌雜引
，非關曹植。傳鼓瑟於楊家，得吹簫於秦女。至若寵聞長樂，陳後知而不平；畫出天仙
，閼氏覽而遙妒。至如東鄰巧笑，來侍寢於更衣；西子微顰，得橫陳於甲帳。陪游馺娑
，騁纖腰於結風；長樂鴛鴦，奏新聲於度曲。妝鳴蟬之薄鬢，照墮馬之垂鬟。反插金鈿
，橫抽寶樹。南都石黛，最發雙蛾；北地燕支，偏開兩靨。亦有嶺上仙童，分丸魏帝；
腰中寶鳳，授歷軒轅。金星將婺女爭華，麝月與常娥競爽。驚鸞冶袖，時飄韓掾之香；
飛燕長裾，宜結陳王之佩。雖非圖畫，入甘泉而不分；言異神仙，戲陽台而無別。真可
謂傾國傾城，無對無雙者也。

加以天時開朗，逸思雕華，妙解文章，尤工詩賦。琉璃硯匣，終日隨身；翡翠筆床，無
時離手。清文滿篋，非惟芍葯之花；新制連篇，寧止葡萄之樹。九日登高，時有緣情之
作；萬年公主，非無累德之辭。其佳麗也如彼，其才情也如此。既而椒宮宛轉，柘觀陰
岑，絳鶴晨嚴，銅蠡晝靜。三星未夕，不事懷衾，五日猶賒，誰能理曲。優遊少托，寂
寞多閒。厭長樂之疏鐘，勞中宮之緩箭。纖腰無力，怯南陽之搗衣；生長深宮，笑扶風
之織錦。雖復投壺玉女，為歡盡於百嬌；爭博齊姬，心賞窮於六箸。無怡神於暇景，惟
屬意於新詩。庶得代彼皋蘇，蠲茲愁疾。

但往世名篇，當今巧制，分諸麟閣，散在鴻都。不藉篇章，無由披覽。於是然脂冥寫，
弄筆晨書。選錄艷歌，凡為十卷。曾無參於雅頌，亦靡濫於風人。涇渭之間，若斯而已
。於是麗以金箱，裝之寶軸。三台妙跡，龍伸蠖屈之書；五色華箋，河北膠東之紙。高
樓紅粉，仍定魚魯之文；辟惡生香，聊防羽陵之蠹。靈飛太甲，高檀玉函；鴻烈仙方，
長推丹枕。至如青牛帳裡，餘曲既終；朱鳥窗前，新妝已竟。方當開茲縹帙，散此縚繩
，永對玩於書幃，長循環於纖手。豈如鄧學《春秋》，儒者之功難習；竇專黃老，金丹
之術不成。因勝西蜀豪家，托情窮於魯殿；東儲甲觀，流詠止於洞簫。孌彼諸姬，聊同
棄日，猗歟彤管，無或譏焉。

卷一

○古詩八首

上山采蘼蕪，下山逢故夫。

長跪問故夫：「新人復何如？」

「新人雖言好，未若故人姝。

顏色類相似，手爪不相如。

新人從門入，故人從閣去。

新人工織縑，故人工織素。

織縑日一匹，織素五丈餘。

將縑來比素，新人不如故」。

凜凜歲雲暮，螻蛄多鳴悲。

涼風率已厲，遊子寒無衣。

錦衾遺洛浦，同袍與我違。

獨宿累長夜，夢想見容輝。

良人惟古歡，枉駕惠前綏。

願得常巧笑，攜手同車歸。

既來不須臾，又不處重闈。

諒無鷐風翼，焉得凌風飛。

眄睞以適意，引領遙相睎。

徙倚懷感傷，垂涕沾雙扉。

冉冉孤生竹，結根泰山阿。

與君為新婚，菟絲附女蘿。

菟絲生有時，夫婦會有宜。

千里遠結婚，悠悠隔山陂。

思君令人老，軒車來何遲。

傷彼蕙蘭花，含英揚光輝。

過時而不採，將隨秋草萎。

君亮執高節，賤妾亦何為。

孟冬寒氣至，北風何慘慄。

愁多知夜長，仰觀眾星列。

三五明月滿，四五蟾兔缺。

客從遠方來，遺我一書札。

上言長相思，下言久離別。

置書懷袖中，三歲字不滅。

一心抱區區，懼君不識察。

客從遠方來，遺我一端綺。

相去萬餘里，故人心尚爾。

文彩雙鴛鴦，裁為合歡被。

著以長相思，緣以結不解。

以膠投漆中，誰能別離此。

四坐且莫喧，願聽歌一言。

請說銅爐器，崔嵬象南山。

上枝以松柏，下根據銅盤。

雕文各異類，離婁自相聯。

誰能為此器？公輸與魯班。

朱火然其中，青煙揚其間。

從風入君懷，四坐莫不歎。

香風難久居，空令蕙草殘。

悲與親友別，氣結不能言。

贈子以自愛，道遠會見難。

人生無幾時，顛沛在其間。

念子棄我去，新心有所歡。

結志青雲上，何時復來還。

穆穆清風至，吹我羅裳裾。

青袍似春草，長條隨風舒。

朝登津梁山，褰裳望所思。

安得抱柱信，皎日以為期。

○古樂府詩六首

△日出東南隅行

日出東南隅，照我秦氏樓。

秦氏有好女，自言名羅敷。

羅敷善蠶桑，採桑城南隅。

青絲為籠繩，桂枝為籠鉤。

頭上倭墮髻，耳中明月珠。

綠綺為下裾，紫綺為上襦。

觀者見羅敷，下擔捋髭鬚。

少年見羅敷，脫巾著帩頭。

耕者忘其耕，鋤者忘其鋤。

來歸相喜怒，但坐觀羅敷。

使君從南來，五馬立踟躕。

使君遣吏往，問此誰家姝？

「秦氏有好女，自名為羅敷。」

「羅敷年幾何？」「二十尚未滿，十五頗有餘。」

使君謝羅敷：「寧可共載不？」

羅敷前置辭：「使君一何愚。

使君自有婦，羅敷自有夫。

東方千餘騎，夫婿居上頭。

何以識夫婿？白馬從驪駒。

青絲繫馬尾，黃金絡馬頭。

腰間鹿盧劍，可直千萬餘。

十五府小吏，二十朝大夫。

三十侍中郎，四十專城居。

為人潔白皙，髯髯頗有須。

盈盈公府步，冉冉府中趨。

坐中數千人，皆言夫婿殊。」

△相逢狹路間

相逢狹路間，道隘不容車。

如何兩少年，挾轂問君家。

君家誠易知，易知復難忘。

黃金為君門，白玉為君堂。

堂上置樽酒，使作邯鄲倡。

中庭生桂樹，華燈何煌煌。

兄弟兩三人，中子為侍郎。

五日一來歸，道上自生光。

黃金絡馬頭，觀者滿路傍。

入門時左顧，但見雙鴛鴦。