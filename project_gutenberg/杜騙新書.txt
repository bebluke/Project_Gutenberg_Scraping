假馬脫緞

江西有陳姓，慶名者，常販馬往南京承恩寺前三山街賣。
　　時有一匹銀合好馬，價約值四十金。忽有一棍，擎好傘，穿色衣，翩然而來
，佇立瞻顧，不忍捨去，遂問曰：「此馬價賣幾許？」慶曰：「四十兩。」棍曰
：「我買，但要歸家作契對銀。」慶問：「何住？」棍曰：「居洪武門。」棍遂
騎銀合馬往，慶亦騎馬隨後。行至半途，棍見一緞鋪，即下馬，放傘於酒坊邊，
囑慶曰：「代看住，等我買緞幾匹，少頃與你同歸。」慶忖：「此人想是富翁，
馬諒買得成矣。」棍入緞鋪，故意與之爭價，待緞客以不識價責之，遂佯曰：「
我把與一相知者看，即來還價何如？」緞客曰：「有此好物，憑伊與人看，但不
可遠去。」棍曰：「我有馬與伙在，更何慮乎。」將緞拿過手，出門便逃去。緞
客見馬與伙尚在，心中安然。慶待至午，杳不見來，意必棍徒也，遂舍其傘，騎
銀合，又牽一馬回店。緞客忙奔前，扯住慶曰：「你伙拿吾緞去，你將焉往。」
慶曰：「何人是我伙？」緞客曰：「適間與你同騎馬來者。你何佯推，定要問你
齲」慶曰：「那人不知何方鬼，只是問我買馬，令我同到他家接銀，故與之同來
矣。他說在你店買緞，少頃與我同去，我待久不見來，故騎自馬回店。你何得妄
纏我乎？」緞客曰：「若不是你伙，何叫你看傘與馬？我因見你與馬在，始以緞
與他。你何通同妝套，脫人緞去？」
　　二人爭辨不伏，扭在應天府理論。緞客以前情直告。慶訴曰：「慶籍江西，
販馬為生，常在三山街翁春店發賣，何嘗作棍。竟遇一人，問我買馬，必要到他
家還銀，是以同行。彼中途下馬，在他店拿緞逃去，我亦不知，怎說我是棍之伙
？」府尹曰：「不必言，拘店家來問，即見明白。」其店家曰：「慶常販馬，安
歇吾家，乃老實本分人也。」緞客曰：「既是老實人，緣何代那棍看傘與馬？此
我明白聽見，況他應諾。」慶曰：「叫我看傘，多因為他買馬故也，豈與之同伙
。」府尹曰：「那人去，傘亦拿去否？」緞客曰：「未曾拿去。」府尹曰：「此
真是棍了。欲脫你緞，故托買馬，以陳慶為質，以他人之馬，賺你之緞，是假道
滅虢術也。此你自遭騙，何可罪慶。」各逐出免供。
　　吾觀作棍亦多術矣。言買馬非買馬，實欲假馬作訛，為脫緞之術，故先以色
服章身，令人信其為真豪富。既而佇立相馬，令人信其為真作家。迨入緞鋪，誑
言有馬與伙，令人信其為真實言，至脫緞而走，以一傘貽慶，與緞客爭訟，此皆
以巧術愚弄人也。若非府尹明察，斷其為假道滅虢，則行人得牛，不幾邑人之災
乎。雖然，慶未至混跡於縲紲，緞客已被鬼迷於白晝矣。小人之計甚詭，君子之
防宜密，庶棍術雖多，亦不能愚弄我也。

先寄銀而後拐逃

通州有姓蘇，名廣者，同一子販松江梭布，往福建賣。布銀入手，回至半途
，遇一人姓紀名勝，自稱同府異縣，鄉語相同，亦在福建賣布而歸。勝乃雛家，
途中認廣為親鄉里，見廣財本更多，乃以己銀貳拾餘兩寄藏於廣箱內，一路小心
代勞，渾如同伴。後至日久，勝見利而生奸。一夜佯稱瀉病，連起開門，出去數
次。不知廣乃老客也，見其開門往返，疑彼有詐謀，且其來歷不明，彼雖有銀貳
拾餘兩寄我箱內，今夜似有歹意。
　　乘其出，即潛起來，將己銀與勝銀，並實落衣物，另藏別包袱，置在己身邊
，仍以舊衣被，包數片磚石，放在原箱內，佯作熟睡。勝察廣父子都睡去，將廣
銀箱夤夜挑走。廣在牀聽勝動靜，出門不歸，曰：「此果棍也。非我，險遭此脫
逃矣。」
　　次日廣起，故驚訝勝竊他銀本，將店主扭打，說他通同，將我銀偷去。其子
弗知父之謀，尤怒毆不已。父密謂曰此事我已如此如此，方止。早飯後，廣曰：
「我往縣告，若捕得那棍，你來作證，不然定要問你取矣。」廣知勝反中己術，
逕從小路趲歸。
　　勝自幸竊得廣銀，茫茫然行至午，路將百里，開其箱內，乃磚石舊衣也，頓
足大恨。復回原店，卻被店主扭打一場，大罵曰：「這賊，你偷人銀，致我被累
。」將繩係頸，欲要送官。
　　只得吐出真情，叩頭懇免。時勝與廣，已隔兩日程途，追之不及，徒自悔恨
而已。
　　按：紀勝非雛客，乃雛棍也。先將己銀，托寄於廣，令其不疑，後以詐瀉開
門，候其熟睡，即連彼銀共竊而逃，彼之為計，亦甚巧矣。蓋此乃欲取姑與，棍
局中一甜術也。孰知廣乃老客，見出其上，察其動靜，已照其肝膽，故因機乘機
，將計就計，勝已入厥算中，而不自知矣。夫勝欲利人之有，反自喪其家，雛家
光棍，又不如老年江湖也。待後回店，被其扭打，捻頸，哀告以求免，是自貽伊
戚，又誰咎也？天理昭昭，此足為鑒。

明騙販豬

福建建陽人鄧招寶者，常以挑販為生。一日販小豬四隻往崇安大安去賣，行
至馬安嶺上，遇一棍問他買豬。寶意此山逕僻嶺無人往來，人家又遠，何此人在
路上買豬，疑之，因問其何往。棍曰：「即前馬安也。」寶曰：「既要買，我同
你家去。」棍曰：「我要往縣，你拿出與我看，若合吾意，議定價方好回家秤銀
，不然恐阻程途矣。」此棍言之近理，寶即然之，遂拿一豬與看。棍接過手，拿
住豬尾，放地上細看，乃故放手致豬便走，佯作驚恐狀，曰：「差矣，差矣。」
即忙趕捉。不知趕之正驅之也。寶見豬遠走，猛心奔前追捉，豈知已墮其術也。
棍見寶趕豬，約離籠二三百步，即旋於籠內，拿一豬在手，又踢倒二籠，豬俱逃
出。大聲曰：「多謝你，慢慢尋。」寶欲趕棍，三豬出籠逃走，恐因此而失彼，
況棍走遠難追，但咒罵一常幸得三豬成聚，收拾入籠，抱恨而去。
　　吾觀棍之脫豬也，一邂逅相逢之頃，賊念即生，乃以詭言相哄，致寶深信，
所謂君子可欺以其方者也。
　　乃始也放豬佯逐以誤其遠趕之於前，繼也擒豬踢籠，以制其不趕之於後，使
人明墮其術而不自知。倉卒妝套，抑譎也。商者鑒此，勿謂暗機隱械宜為慎防，
即明圈顯套，尤當加謹。

遇里長及脫茶壺

趙通，延平府南平縣人也。家世積善，錢糧頗多，差當七圖一甲裡役。其甲
首林錢一者，機智過人，不務生理，第飲賭宿娼。後來家業蕭條，無處棲身，只
得逃外。通亦不知其嚮往。
　　一日，通與僕往杭貿易，經過浦城，憩息於亭，適見錢一，通遂罵之曰：「
這奴才，你逃外數年，戶丁不納，糧差累賠，是何理也？今你見我，你何以說？
」錢一被罵不甘，心生一計，向前賠笑曰：「我每欲回，送條編與里長，奈我家
中欠人財物甚多，難以抵償，故不敢回矣。今幸遇里長，如天降下，敢再推辭。
況這幾年，賴里長福庇，開店西關馬頭，家中稍裕，新娶邑人徐某之妾為妻，被
人欺奸。我乃孤身一人，出外獨居，無奈伊何。今幸遇里長，則有主矣。里長往
杭州，亦經門處過，即到我家暫歇。自當算還編銀，又煩代我作主。」通聽其言
，私心喜曰：「今日得此，可作往杭盤費，誠可謂出門招財也。」
　　遂與同行。至一店所，錢曰：「里長今朝起早，又路行半日，肚又饑矣，上
店沽酒濕口，何如？」應曰：「可。」遂入店。
　　叫店主暖酒，切豆腐與通食，便問店主曰：「這裡有好紅酒豬肉否？」店主
曰：「市前游店，肉酒俱有。」錢一曰：「可借壺秤一用。」店主拿壺秤出，錢
接過手，直望游店，轉彎抹角，潛躲而去。
　　通與僕吃酒一壺將盡，乃對僕曰：「錢一去許久不來，莫非與人爭鬥，不然
，此時當來矣。汝往看之。」僕即往酒肉店去問，說並無錢一，待欲尋他，又不
知他去向，只得秤銀還酒，店主收銀，索取壺秤。通怒曰：「酒是我吃，我還你
猶可，壺秤是你自交錢一，何干我事。」店主曰：「人同你來，你在我店飲酒，
故把壺秤借他。不然，我曉得甚麼錢一。」言來言去，兩下角口大鬧。眾人來勸
，問其來歷，始知甲首騙里長入店，更脫店主壺秤。眾人大笑，即是他自錯，賠
他也罷。不得已代賠，嘔氣抱忿而去。
　　按：林錢一始說家頗充裕，妻被棍奸，欲投里長作主，致人不疑。繼也入店
借壺秤，沽酒肉，以敘閒闊之情，使人不備，玩通於股掌之中，術亦巧矣。然錢
一狡猾有素，通亦知之，乃一卒遇之，遂信其言，而入店飲酒，更欲沽紅買肉，
皆非款待之真情，在通當燭其偽而止之，曰店中不便，有酒有肉到家食之未晚也
，則錢一奸無所施，將道旁脫走不暇，何至賠壺秤而受嘔氣也。故錢一狡也，而
通亦欠檢點焉。嘻！

乘鬧明竊店中布

吳勝理徽州府休寧縣人，在蘇州府開鋪，收買各樣色布。
　　揭行生意最大，四方買者極多，每日有幾拾兩銀交易。外開鋪面，裡藏各貨
。一日，有幾伙客人湊集買布，皆在內堂作帳對銀。一棍乘其叢雜，亦在鋪叫買
布。勝理出與施禮，待茶畢，安頓外鋪少坐。勝理復入內與前客對銀。其棍見其
鋪無守者，故近門邊詐拱揖相辭狀，遂近鋪邊拿布一捆，拖在肩上，緩步行去。
雖對鋪者亦不覺其盜。
　　後內堂諸商交易畢，勝理送客出外，忽不見鋪上布，問對門店人曰：「我鋪
裡一捆布，是何人拿去？」對門店人曰：「你適間後來那客人與你拱手作辭，方
拖布去。眾皆見之，你何佯失布？」勝理曰：「因內忙，故安他在外鋪坐，候前
客事畢，然後與他作帳，何曾賣布與他。」鄰人訝曰：「狡哉！此棍。彼佯拱手
相辭，令我輩不敢說他是賊。緩步而行，明白脫去矣，將奈何？」勝理只得懊恨
一場而罷。
　　按：棍之竊斯布也，初須乘其叢雜，入其店中，尚未定其騙局之所出也。至
勝理待其茶，而安之外鋪少坐，左顧右盼，而奸謀遂決矣。故拱揖而辭，而明脫
其布，如荊州之暗襲，不甚費力，真可謂高手矣。
　　在勝理店積貨物，宜不離看守，方可保無虞。關防不密，安知無棍徒混入行
奸乎。待布既失，而後扼腕，何益哉！大凡坐鋪者當知此而謹慎之可也。

詐稱偷鵝脫青布

有一大鋪，布匹極多，交易叢雜，只自己一人看店。其店之對門人，養一圈
鵝，鳴聲嘈雜，開鋪者惡其聒耳，嘗曰：「此惡物何無盜之者？與我耳頭得沉靜
些。」忽棍聞之。一日乘其店中閒寂，遂入店拱手，以手按櫃頭一捆青布，輕輕
言曰：「不敢相瞞，我實是一小偷，愛得對門店下一隻鵝吃，只大街面難下手。
我有一小術，只要一個人贊成。」店主曰：「如何贊成？」小偷曰：「我在這邊
問曰，可拿去否，汝在內高聲應曰可。又再問曰，我真拿去，汝再應曰，說定了
，任從拿去。
　　我便去拿，方掩得路人耳目。托你贊成，後日你家不須閉門，亦無賊入矣。
但你須在內去，莫得竊視，視則法不靈。你直聽鵝聲息，我事方畢，你可出來。
」店主然之。小偷高聲問曰：「我拿去否？」內高聲應曰：「憑你拿去。」又再
高聲問曰：「我真拿去。」內又高聲應曰：「說定了，任你拿去。」兩旁店人皆
聞其問答之語，小偷遂負其櫃上捆青布而去。人以為借去也。
　　其店主在內，聽得鵝聲鳥幾鳥幾，不敢出來，其盜布者匆匆行之久矣。候之
多時，鵝聲不絕，其店主恐店內久無人守，只得外出，看鵝尚在，自己櫃頭反失
一捆青布，顧問兩旁店曰：「適才誰上我店，拿我一捆布去？」左右店皆答曰：
「是那個問你買的。你再三應聲，叫他只管拿去。今拿去已久矣。」店主撫心自
悔曰：「我明被此人騙了，只是自己皆死說不得也。」
　　事久，眾憐覺之，始笑此人之癡，而深服此棍賊之高手矣。
　　按：君子仁民愛物，而仁之先施者莫如鄰，物之愛者，即鵝亦居其一。何對
鄰人養鵝，惡在嘈雜之聲，必欲盜之者以殺之，愛物之謂何哉？利失對鄰之鵝而
贊成棍賊以盜之，仁心安在？是以致使棍聞其言，乘機而行竊，反贊成其偷，亦
是鼠輩也。欲去人之鵝，而反自失其布，是自貽禍也，將誰怨哉！若能仁以處鄰
，而量足以容物，何至有此失也。

借他人屋以脫布

聶道應別號西湖，邵武六都人，家原富厚，住屋宏深，後因訟耗家，以裁縫
為業。忽一日往人家裁衣，有一光棍見客人賣布，知應出外，故領道應家前棟坐
定。竟入內堂，私問應妻云：「汝丈夫在家否？」其妻曰：「往前村裁衣。」棍
曰：「我要造數件衣服，今日歸否？」對曰：「要明日歸。」棍曰：「我有同伴
在你前棟坐，口渴求茶一杯吃。」應妻即討茶二杯，放於廳凳上。棍將茶捧與布
客飲。飲罷，接杯入，方出揀布四匹，還銀壹兩，只銀不成色。客曰：「此價要
換好銀。」棍曰：「我兒子為人裁衣，待明日歸換與你。」言未畢，棍預套一人
來問針工在家否。棍應曰：「要明日歸。」其人即去。布客曰：「你收起布，明
日換之與我。」客既出，少頃棍亦拖布逃出。
　　次早，布客到應家問曰：「針工歸否？」應妻曰：「午後回。」布客次早又
問針工歸否，應妻又曰：「今午回。」布客午後又來問，應妻曰：「未歸。」布
客怒曰：「你公公前日拿布四匹，說要針工歸來還銀，何再三推托。你公公何去
？」應妻道：「這客人好胡說，我家那有公公，誰人拿你布？」二人角口大鬧。
鄰人辨，曰：「他何曾有公公？況其丈夫又不在家，你布不知何人拿去，安可妄
齲」布客無奈，狀投署印同知鐘爺。狀准，即拘四鄰來審。眾云應不在家，況父
已死，其布不知甚人脫去。鐘爺曰：「布在他家脫去，那日何人到他家下？」著
鄰約為之窮究，必有著落矣。鄰約不能究，乃勸西湖曰：「令正不合被棍脫茶，
致誤客人以布付棍，當認一半。布客不合輕易以布付人，亦當自認一半。」二家
諾然，依此回報。鐘爺以鄰約處得明白，俱各免供。
　　按：布入人家賣，又飲人家之茶，則買主似有著落矣，誰不肯以布與之？詎
料此棍借其屋，賺其茶，以為脫布之媒，又還其銀，止爭銀色而許換，誰知防之
。今後交易惟兩相交付，彼雖許換銀，布只抱去，明日重來，則無受脫之事矣。

詐匠修換錢桌廚

建寧府，凡換錢者皆以一椅一桌廚列於街上，置錢於桌，以待人換。午則歸
家食飯，晚則收起錢，以桌廚寄附近人家，明日復然。有一人桌廚內約積有錢五
六千，其桌破壞一角。傍有一棍，看此破桌廚內多錢，心生一計，待此人起身食
午，即裝做一木匠，以手巾縛腰，插一利斧於傍，手拿六尺，將此桌廚橫量直量
一次，高聲自說自應曰：「這樣破東西，當做一新的來換，反叫我修補，怎麼修
得，真是吝嗇的人。」自說了一常一手拿六尺，將桌廚錢輕輕側傾作一邊，將桌
廚負在無人處，以斧砍開，取錢而逃。時傍人都道是換錢的叫木匠拿去修，那料
大眾人群中，有棍敢脫此也。
　　午後，換錢者到，問傍人曰：「我桌廚那裡去？」眾合答曰：「你叫木匠拿
去修，匠還說你吝嗇，何不再做新的，乃修此破物。彼已負去修矣。」換錢者曰
：「我並未叫匠來，此是光棍脫去。」急沿途而訪問，見空僻處桌廚剖破，錢無
一文，悵恨而歸。
　　按：此棍裝匠而來，大舉大動，大志大言，人那知他是脫。只匠人修舊物，
須在作場內，何須帶斧帶六尺而來，裝為匠，便非匠矣。但他人物件，他人為修
，何人替他盤詰？此棍所以得行其詐也。然因此以推其餘，凡來歷不明，而裝情
甚肖者，倍宜加察也。

第二類      	丟包騙

路途丟包行脫換

江賢，江西臨川縣人，錢本稀少，每年至七月割早谷之後，往福建崇安地方
，以緔鞋為生。積至年冬，約有銀一拾餘兩，收拾回家。中途偶見一包，賢撿入
手，約有銀二三兩，不勝喜悅。從前一人曰：「見者有分，不許獨得。可藏在你
箱中，待僻靜處，拿出來分。你撿者得二分，我見者得一分。」賢意亦肯，況銀
納置彼箱，心中坦然無疑。行未數十步，忽一人忙趕到來，啼哭哀告，曰：「我
失銀三兩，作一包，是揭借納官的。
　　你客官若拾得者，願體天心還我，陰功萬代。」前見者故作憐憫之容曰：「
是此緔鞋財主拾得，要與我均分。既是你貧苦人的，我情願不分。你可出些收贖
與他，叫他把還你。」賢被此人證出，只得開箱，叫失銀者將原銀包自己取去。
但得其二錢收贖，亦自以為幸。不知自己銀已被棍將偽包換去矣。
　　至晚到烏石地方，取出收贖銀還酒，將剩者欲並入大包，打開只見銅鐵，其
銀一毫也無，只得大哭而罷。
　　按：賢所撰銀，必早被棍覷見，故先偽設銀包套合。一棍在賢之先於荒僻處
，俟賢來，投銀包於地，彼必撿之，乃出而欲與之分，令藏彼箱則與彼銀共一處
矣。其後棍裝情哀取，賢自應開箱還之。何自開箱，使棍手親取其原包，則棍得
以偽包換賢之銀，賢豈知防其脫換哉。故檢銀之時，即以其撿者前棍均分，勿入
箱中，則彼窮於計矣。然二棍亦必於僻處再搶之矣。
　　故客路不在虛得人之有，而在密藏已之有也，斯無所失矣。

第三類      	換銀騙

成錠假銀換真銀

泉州府客人孫滔，為人誠實，有長者風。帶銀百餘兩，往南京買布，在沿山
搭船。陡遇一棍，名汪廷蘭，詐稱興化府人，鄉語略同。因與孫同船數日甚歡，
習知潘樸實的人，可騙也，因言他故蕪湖起岸買貨舟中，說他尚未傾銀，有銀一
綻細絲十二兩重，若有便銀打換為妙，意在就孫換之。孫因請看。汪欣然取出真
銀。孫接過手曰：「果是金花細絲。」汪欲顯真銀，因轉在孫手接出，遍與舟中
客人看，問好否。都道是細絲。遂因舟上有筆硯在此，汪微微冷笑，將此銀寫十
二兩足，在風窠底。孫心中道此人輕薄，有銀何必如此翻弄，因潛對汪曰：「出
來人謹慎些。」汪曰：「無妨。」孫因問要換折多少。汪曰：「弟只零買雜貨，
憑兄銀色估折便是。」孫因取出小曹八九錢重的，只九一、二成色。汪看喜曰：
「此銀九四、五傾來麼，俱一樣如此，即好矣。」蓋汪重估孫銀水，使孫樂換。
孫取天平兩對，估折明白。汪即箱中取出白綿紙，與孫麵包作兩包。
　　汪因徉起，轉身一回，故意誤收原銀入袖，曰：「此包是我的了。」孫曰：
「不是，這包是你的。」汪即替出那假曹，亦綿紙包與真銀一樣，交與孫收。孫
接過手，亦微開包緊，見銀字無異，慨不深省，即鎖封笥篋中。汪須臾起岸分別
。孫一向到南京，取出前銀，乃是錫曹，懊恨無及，始知被他替包騙去矣。
　　按：孫滔，樸實人也，其看銀時但稱彼輕薄，不知此人輕薄處，正要如此，
人方不疑，後方好用假。
　　不然待打換之後，或有人從傍取視，豈不敗機。故坐舟冷笑，為書銀摹樣，
無非為眩視計耳，向後推復細認哉。說者曰：「假令包銀時，孫即取真銀入手，
後令汪收銀，則汪不究乎？」曰：「雖然彼棍者變計百端，即令真銀入手，彼又
別有脫法。但各守本分，各用己財，勿貪小可便宜，則不落圈套矣。」

道士船中換轉金

賁監生在南監，期滿將歸，欲換好金數十兩，歸遺妻妾，以將遠敬。同鄉鄧
監生阻之曰：「京城換金者，屢被棍以銅曹脫去，金非急用，何必在此換為。」
賁曰：「京城方有好金。若有棍能脫我者，亦服他好手段。」數日內換金十餘兩
，皆照金色交易，都是好金。
　　後有一後生，以金錠十二兩來換。賁生取看，幾有足色金，問其換數。後生
曰：「某鄉官命換的，要作五換。」賁遞與鄧看。而此金可有六換，若五換價公
道矣。
　　鄧看曰：「果好，可將此金對明收起，勿過他手。」然後對銀六十兩還之。
賁依言，先收入此金，然後還其銀。後生不得展轉，只得領銀歸。見其父云，兩
監生如此關防，不能再脫出。
　　父頓足曰：「一家生意在此，把本子送去了，何以為生。速去訪此監生何時
歸。」回報已討定船，某日刻期登舟矣。體探已的。
　　至期，兩監生到船坐定。老棍裝為一道士衣冠淨潔，亦來搭船。柁工收之在
船中，共談處。道士言詞雍容，或談及京中官民事體，一一練熟。兩監生及同船
諸人亦樂與談。兩日後將近晚間，道士故提及辨珠玉寶貝之法，諸人閒談一番。
又說到辨金上去，道他更辨得真。賁監生因自誇彼在京換一錠足金色，換數又便
宜。諸人中有求看估色數者，賁生誇耀，取出與諸人遞觀，皆誇羨好金。遍觀已
訖，時天色漸晚，復付還賁生。將收入箱際，道士亦曰：「願借觀。」接過一看
，曰：「果好真金。」隨手即付還訖。又道及別新話上去。賁監生收入金，晚飯
已熟，各散而餐。次日道士以船錢以還柁工，與諸人別，而登岸去。
　　賁監生歸以金分贈妻妾。數日後叫匠人來打釧鈿。先以小錠金打，匠皆稱金
好。賁誇曰：「更換有一錠十二兩的。更好。」匠曰：「大錠金，京中光棍多以
銅曹脫人。」賁曰：「取與你看，有何棍能脫我乎。」匠接過手笑曰：「正是銅
曹也。」
　　賁怪之，急取回看，曰：「果銅也。我與鄧相公看，定是上好金，又同船諸
人看皆是好金，何都被瞞過。」忽猛省曰：「噯！是也。最後是一道士看，付還
時天色近晚，我未及再檢視，即收藏箱中，是此時換去也。此道士何得一銅曹如
此相似，又早已在手，如此換得容易。想京中換金後生，即老棍之子。彼換時未
能脫，故來搭船脫歸也。」
　　按：老棍子脫賁生金也，人謂其棍真高手矣，吾曰：「不然。設若賁生韜藏
不露，則老棍雖有諸葛神機，莊周妙智，安能得其金而窺之，何以脫為。故責在
賁生，矜誇炫耀，是自招其脫也。噫！」

第四類      	詐哄騙

詐學道書報好夢

庚子年，福建鄉科上府所中諸士，多係沈宗師取在首列者，人皆服沈宗師為
得人。十二月初間，諸舉人都上京矣。
　　省城一棍，與本府一善書秀才謀，各詐為沈道一書，用小印圖書，護封完密
，分遞於新春元家。每到一家，則云：「沈爺有書，專差小人來，口囑付說你家
相公明年必有大捷。他得異夢，特令先來報知。但須謹密勿泄。更某某相公家與
尊府相近，恐他知有專使來，謂老爺厚此薄彼，故亦附有問安書在，特搭帶耳，
非專為彼來也。」及到他家，所言亦復如是，謂專為此來，餘者都搭帶也。及開
書看，則字畫精楷，書詞玄妙，皆稱彼得祥夢，其兆應在某當得大魁。或借其名
，或因其地取義，各做一夢語為由，以報他先兆之意。曾見寫與舉人熊紹祖之書
云：「閩省多才，甲於天下，雖京浙不多讓也。特閱麟經諸卷無如賢最者以深沉
渾厚之養，發以雄俊爽銳之鋒，來春大捷南宮，不卜而決矣。子月念二日夜將半
，夢一飛熊，手擎紅春花，行紅日之中，止有金字大魁二字。看甚分明，醒而憶
之。
　　日者建陽也，熊者君姓也，春花者君治春秋經也，紅亦彩色之象，大魁金字
，則明有吉兆矣。以君之才，葉我之夢，則際明時魁天下確有明徵。若得大魁出
於吾門，喜不能寐，專人馳報，幸謹之勿泄。」熊舉人之家閱之大喜，賞使銀三
兩，請益，復與二兩。曰：「明年有大捷，再賞你十兩。」及他所奉之書，大抵
都述吉夢都是此意，人賞之者，皆三五金以上。
　　至次年，都鎩南翮而歸。諸春元會時，各述沈道之書敘夢之事，各撫掌大笑
曰；「真是好一場春夢也。此棍真出奇絕巧矣，以此騙人，人誰不樂與之。」算
其所得，不止百金。以上聊述之，以助一笑。
　　按：此棍騙新舉人，騙亦不痛。雖賞他幾兩銀，亦博得家人肚中歡喜四個月
。惜此棍不再來，若再為之，人亦樂賞之矣。此騙局中最妙者。

詐無常燒牒捕人

長源地方，人煙過千，亦一大市鎮也。有一日者，推命人也，至其間推算甚
精，斷人死生壽夭，最是靈驗，以故鄉里之老幼男女，多以命與算。凡三年內，
有該病者，該死者，各問其姓名，暗登記之，以為後驗。晝往於市卜命，夜則歸
宿於僧寺。
　　有一遊方道士至寺，形容半槁，黃瘦黧黑，敬謁日者曰：「聞先生推命極驗
，敢求此地老幼有本年命運該死者，當有疾病者，悉以其姓名八字授我，我願以
遊方經驗藥方幾種奉換。」
　　日者曰：「你不知命，要此何干？」道士曰：「我自有別用。」
　　日者悉以推過之命，本年有該病者該死者，盡錄付之。
　　道士後乞食諸家，每逢癡愚樣人，輒自稱是生無常，奉陰司差，同鬼使捕拿
此方某人某人等，限此一季到。癡人代之播傳，人多未信。又私將黃紙寫一牌文
，末寫陰司二大字。中間計開依日者所授之老幼命該死者，寫於上半行。又向本
僧寺問本地富家男女及人家鐘愛之子姓名，寫於後上層。夜間故在社司前，將黃
紙牌從下截無人名處焚化。其上半有人名處打滅存之。次日人來社司祈告，見香
爐上有黃紙字半截未焚者取視之，都是鄉人姓名，後有陰司字，大怪異之，持以
傳聞於鄉。不一月間，此姓名內，果死兩人，遂相傳謂前瘦道士是生無常，此陰
司黃紙牌，彼必知之，凡牌中有名者皆來問，無名者恐下截已焚處有，亦往問之
。道士半吞半吐，認是己同鬼使焚的。由是畏死者問陰司牌可計免否。道士曰：
「陰司與陽間衙門則同，有銀用者計較免到，或必要再拿者，亦可挨延二三年，
奈何不可用銀也。」由是富家男女，多以銀賄道士，兼以冥財金銀，托其計較免
到，亦賺得數十金去。其後牌中有名者多不死。反以為得道士計免之力也，豈不
惑哉。
　　按：陰司拘人何須紙牌，即有牌票亦可必焚，即焚矣，何為故留殘紙餘字，
以揚於眾？比必無之理也。
　　觀瘦無常一節，則惑世誣民昭昭矣。人之信鬼幻者鑒此，可以提醒。

詐以帚柄耍轎夫

城西驛上至建溪，陸路一百二十里，常轎價只一錢六分，或路少行客，則減
下一錢四分，或一錢二分，亦抬。但先邀轎價入手，便五里一放，略有小坡，又
放下不抬。大抵坐轎兩分，步走一分。凡往來客旅，無不被其籠絡者。或當考期
，應試士子歸家，轎價便增至二錢四分，至少者二錢。不先秤銀不抬。
　　若銀攬到手，不抬上二十里，便轉僱上路夫去，把好價克減，只以一分一鋪
，轉僱他人抬之。其下手抬者，仍舊五里一放，動曰：「我未得時價。」士子不
得已，又重加之。但士人往來簡少，都無與校。
　　有一提控，不時往來於路，屢被轎夫刁蹬。一日復要上縣去，把兩條紙題四
句嘲詩，以方紙包之，再用敝帚柄兩個，截齊，以綿紙封之，如兩匹緞樣。次日
，自負上路，轎夫爭來抬之。提控曰：「吾為一緊急事回家，身無現銀。有能送
我直到家者，議轎價二錢，又賞汝今晚明早酒飯。若要現銀，及轉僱，則不能也
。」內有二轎夫願抬。遂以兩封緞縛於轎，叮嚀曰：「善安頓之，勿損壞。」才
升轎，又曰：「我到回窯街，要寄一急信與人，你等到那裡慎勿忘也。」未半午
後，已到回窯。
　　提控曰：「你在此暫等，我去寄信便來。」其實抽身從小路歸家。
　　一飯久不來。兩轎夫曰：「他坐話不覺久，有此兩匹綢緞在此，我與你奔回
，何須等他。」二人疾行，近晚歸家。一曰各執一匹去，一曰倘有好歹須相添貼
。兩人扯開綿紙，只是兩截敝帚柄，重重封裹。又各有一方包，疑是書信，開之
見有紙題大字云：轎夫常騙人，今也被我騙。若非兩帚柄，險失兩匹緞。二人在
家大罵曰：「光棍、精光棍。」鄰家轎夫聞之，入問何故各罵光棍。二轎夫敘其
緣由如此。鄰轎夫大笑而出，將兩帚柄半封半露掛於排柵邊，以兩紙詩貼於旁。
見者誦者詩，又看其帚柄，無不大笑曰：「此提控甚善騙。只你二轎夫亦不合起
歹心，早是敝帚柄故敢揚言罵人。若果是綢緞，你尚恐人知，那相公能尋汝取乎
？此是你不是，何罵相公為。」
　　後三日，提控回，見此詩尚貼在排柵，故問居旁人曰：「前日人寄我兩匹緞
，被兩轎夫抬走，你們亦聞得乎？」人知是此提控弄轎夫，曰：「你也勿尋緞，
那轎夫亦不敢出索轎錢矣。」提控亦大笑而去。
　　按：提控騙轎坐者，非棍也，此兩轎夫則棍耳。
　　不然，何提控再回詢問而轎夫不敢出也？此謂借棍術還馭棍徒，亦巧矣。然
凡遠出，若僱轎夫挑夫，須從店主同僱，彼知役夫根腳，斯無拐逃失落之虞矣。

巷門口詐買脫布

建城大街中，旁有一巷，路透後街，巷口為亭，旁列兩凳，與人坐息，似人
家門下一樣。亭旁兩邊，俱土城，似入人家之門，路稍轉則見前大路矣。
　　忽日有一棍在亭坐，見客負布而來，認非本城之人，心知其可哄，即叫曰：
「買布。」客人入亭來，棍取其布，反覆揀擇，拿六匹在手，曰：「要買三匹，
我拿六匹入內去揀。」即轉入巷路，從後大街逃矣。布客在巷凳坐許久，時有一
二行路者過此，心疑之。因隨其後而入，轉一曲牆路，見兩旁並無人家，直前則
出大路，心方知是被棍脫出。只問街兩旁人曰：「方才有一人拿布六匹而來，兄
曾見否？」旁人曰：「此巷往來極多，那知甚人拿布。」布客道其哄買之由，旁
人曰：「此是棍明騙去矣。」布客只得大罵懊恨而去。
　　可以物付與。不然，雖公共之門，裡面人煙叢雜，亦未可輕易信也，商者可
以鑒此。

第五類      	偽交騙

哄飲嫖害其身名

石涓，湖廣麻城人，富而多詐，負氣好勝，與族兄石澗嘗爭買田宅致隙。澗
男石孝，讀書進學，人品俊秀，性敏能文，人多擬其可中。石涓嘗懷妒忌，思吾
生平發財，被澗兄所壓，今其子又居士列，是虎而傅翼也，因思計暗傷澗孝父子
。
　　不數年，澗故，石孝居憂，無人檢束。涓思孝年少不羈，或可誘以酒色。因
偽相結納，孝趨亦趨，孝諾亦諾，終日遊戲相徵逐，數以曲櫱為歡。或時有美妓
，涓邀孝飲其郟或有好戲婦，涓每搬戲邀孝飲，又令戲婦曲意奉承，務挑其淫蕩
之心。
　　孝墮其術中而不覺，玩日愒月，荒廢詩書。及服闋補考，竟列劣等。孝因發
奮，往寺讀書，涓輒拉友挾妓，載酒至寺歡飲。
　　孝見妓不覺有喜心，故態復萌。涓又勸孝娶美妾二人，朝夕縱淫。內荒於色
，外湎於酒，手沾戰瘋，不能楷書，道考被黜，家業凋零。石涓撫掌大笑曰：「
吾生平之恨泄矣，計亦遂矣。」
　　乃呼其子而訓之曰：「澗兄在日，家富於我。因生孝不肖，酷好飲酒宿娼，
不事詩書，致令喪卻前程，身如喪家之狗。爾輩宜以為鑒，慎勿蹈其覆轍。」
　　未幾，其子亦被人引誘賭嫖，所費不訾。涓因年老，無如之何，惟付之長歎
而已。
　　按：石涓奸巧百端，匿怨友人，使孝淫溺酒色，名利俱喪。彼雖自謂得計，
足以快其宿忿，殊不思殺人之父，人亦殺其父，殺人之兄，人亦殺其兄。天網恢
恢，報應不爽。安能保他人不襲彼故智，而子孫不蹈其覆轍乎。垂戒二子，所繇
殆與義方之訓異矣，又何怪其子之復然耶。然孝亦自愚也。使孝稍有心智，宜忖
父在之時，與彼有怨，今父已即世，得彼不念足矣，顧安望深交乃爾，此其中情
叵測可知。由是以怠惰荒淫為戒，勤勵不息自強，則石涓雖詐，安能中自立之士
哉。

哄友犯奸謀其田

畢和，山西人，心術狡險，陰悍暗毒，鄉人無不被其害者。
　　族弟畢松，有田一段，價值五十餘金，與和田毗連。和屢謀不遂，因詐與交
好，屢席相款，旦夕遊戲，即同胞不啻焉。
　　同鄉有林遠者，性剛而暴。其妻羅氏貌美好淫，與夫反睦。
　　和乘隙挑之，遂通往來，情甚密，假意不令松知，實欲使之知之，故遮頭露
尾，為松覷破。松乃怪和曰：「枉自與你相知，有此美婦人，何不引我一宿，豈
便奪你愛乎？」和遜謝曰：「此婦極有情，若引你去，必深相憐愛，恐你往來無
節，事機不密，其夫若知，有誤身家不便矣。」松只疑其專寵，乃私往挑之，羅
氏遂允。後來情更綢繆，每候其夫出外，非和往則松往，甚且三人同牀，情如一
體。
　　將及月餘，和密報其夫，曰：「松弟與我至知，今聞與令正有情，我屢諫不
聽。聞你欲捕之。若捕得，可輕打些，彼必叫我解交，我諭他多送你些銀，以絕
他後日妄為，慎勿害他性命。」林遠聞言，怒氣填胸，次日即托言外出，須三日
後方歸。
　　松專瞰遠去，向聞其出外，即往其家摟羅氏，入房調耍。林遠從密處突出，
打入房中。二人已解衣在?，遠揪松於?下凶打。
　　羅氏拚命拿住夫手，遠不能多打。松求放曰：「願以銀贖免。」
　　遠曰：「要何人來保認。」松曰：「叫我和兄來。」遠正合意，即遣人呼和
至。和曰：「不行正路，以至於此，須召你親兄來。」
　　松曰：「勿召我兄，只你代我出銀與之，後日即還。」和曰：「我代議事，
怎好出銀。但今事急矣，我若不出銀，此事無由解釋，然必有實物相當方可。」
松因寫前毗連之田契賣之。和曰：「只可少作價，多則亦為林遠所得。」遂止作
價四十兩。
　　和歸，取銀三十兩相付，遠曰：「須六十兩。」和曰：「姦情被獲合輸，婦
價一半。縱令正美貌，可值六十金，此已一半矣。」遠再三不肯。和曰：「彼田
價四十兩，我手中無現銀，不如約一月後再在我手接十兩。」遠要約批。和曰：
「若他人議事須加二抽頭，我已該八兩矣，今為你息事，何逼我約批乎。」
　　遂無約批，放松同歸。
　　數日後，松備本息四十四兩贖前田，和不肯退。一月後，林遠向和取約銀。
和曰：「指示你撰銀三十兩，二兩謝我，豈為多乎。」遠後對人說出和教捉奸之
由，松方知為和所賣。然已墮其詭計，悔無及矣。
　　按：和欲謀松田，先引之奸，欲誘其奸，先與之友。且其奸也，非彼明引，
而令其自入。其要之田也，俟其有急，而為之解紛，以徐收之，計亦巧矣。向非
賴後約銀，則林遠必不言其所由，彼和之深情厚毒，疇能測之。故人而素行不端
者，彼雖與我交密，亦須提防之者也。

壘算友財傾其家

金從宇、洪起予，俱是應天府人，相隔一千餘店，皆開大京鋪，各有資本千
餘金。但從宇狡猾奸險，起予溫良樸實。時常販買客貨，累相會席，各有酒量，
惟相勸酬。
　　從宇思曰：「人言慈不掌兵，義不掌財。我觀起予慈善好義，誠直無智，何
彼鋪賣買與我相並也？當以智術籠絡之。」
　　以故偽相交密，時節以物相饋送，有慶賀禮，皆相請召。起予只以金為好意
，皆薄來厚往以答之。從宇曰：「此人好酒，須以酒誤之。」乃時時飲月福，打
平和，邀慶綱，招飲殆無虛日，有芳晨佳景，邀與同游，夜月清涼，私談竟夕。
起予果中其奸，日在醉鄉，不事買賣。從宇雖日伴起予游飲，彼有弟濟宇在店，
凡事皆能代理。起予一向閒遊店中，虛無人守，有客來店尋之不在，多往濟宇鋪
買。由是金鋪日盛，洪鋪日替。起予漸窮於用，從宇隨取隨與之。每一半九成，
一半七八成銀，又等頭輕少，不索其借批，但云須明白記帳也。不四五年間，陸
續借上六百餘兩，乃使濟宇往取之。起予別借二百兩以還。後算過帳，尚欠四百
餘兩，逼其寫田宅為當，方思還債取田。起予一皆從言，再過兩年本息合四百五
十餘兩矣。濟宇力逼全收。起予求從宇稍寬，從予曰：「吾銀本與舍弟相共，彼
在家嘗怨我不合把銀借你，今我不理任你兩下何如。」此時金宅有新立當契在手
，起予推延不過，只得將產業盡數寫契填還之。他債主知其落寞，都來逼齲千餘
金家不兩三載，一旦罄空，皆金從宇傾陷壘算之故也。
　　洪已破家之後，從宇全不揪彩，雖求分文相借。一毫不與矣。從宇又用此術
再交楊店之子。有識者笑楊子曰：「汝是洪起予替身，何不薩前車乎？」楊乃漸
疏絕之。
　　按：以銀借人，收其子利，未為壘算。特洪本富賈，從予誘其游飲，不事生
理，致貲本消折，而以銀借之，其間以八當十，加三算息，虧短田價，稍蠶食之
，從宇之奸貪極矣。為富不仁，從宇其何說之辭。

激友訟奸以敗家

馬自鳴，浙江紹興人，狷巧小人，柔媚多奸。族弟馬應璘，輕浮愚昧，家更
富於自鳴。其父素與鳴父不睦，兩相圖而未發。
　　自鳴見應璘愚呆，性又嗜酒，故時時與之會飲。亦連引諸人，共打平和，惟
此兩人深相結納。人多厭之，不與共飲。二人乃對斟對酌，此唱彼和，自號為莫
逆交。應璘有事多取決於自鳴，鳴亦時獻釁以效忠款。
　　應璘素與親兄不睦，數揚其短，欲狀告之。自鳴假意勸阻，實於當機處反言
以激之，益深其怒。應璘遂先往告兄，經官斷明擬應璘毆兄之罪。又投分上解釋
，此為破家之始。又屢屢唆其與人爭訟，家日破敗。
　　後自鳴往小戶人家取債，見其婦幼美，歸向應璘前誇曰：「我今往某家取債
，其媳婦生甚美貌，女流中西施也。我以目挑之，俯首而過。其屋只一植，數往
來於前。我神魂飄蕩，不能自禁。又以笑語挑之，此婦亦笑臉回答，似亦可圖。
只怕其夫姑有礙，未敢施為，至今掛戀在心，寤寐思服。」應璘曰：「此家是我
甲首，又係佃戶，圖亦何難。我必先取之。」自鳴激之曰：「汝若能得，我輸你
一大東道。依我說勿去惹此愚夫，若捉住，彼粗拳真打死也。」應璘曰：「未聞
佃客敢毆主人者。」
　　次日，即往其家收條編，一見其婦，即挑之。遣其婆出外，曰可外去覓菜來
作午。婆方出，璘即強抱其婦入房。婦在從否之間，見隔壁一婦窺見躲開，婦指
之曰：「某姆在隔壁窺見你，勿為此。」璘那肯休，只以為推托也。相纏已久，
婆在外歸，婦只得叫媽媽：「曰主人如此野意。」婆作色叱璘。璘怒，先往縣呈
其拖欠條編，反凶毆里長。其佃人以強姦訴。官拘審，鄰婦窺見，親姑捉獲。其
婦又貌美傾城，滿堂聚觀，嘖嘖歎賞。
　　因審作強姦，應擬死罪。後投分上，改作戲奸未就。而家業盡傾，田宅皆賣
與自鳴，反責璘曰：「我當初叫你勿為，你不聽吾言，以至於此。」應璘曰：「
你口雖叫我勿為，先已造橋，送我在橋中去矣，難回步也。今欲怪你，又怪不得
。孟子謂非之無可舉，刺之無可刺，正你這樣人也。」璘田賣盡，自鳴絕不與往
來。朝夕相借，璘惟干謁親兄，言知親者終是親，彼酒肉朋友，真偽情也。
　　按：應璘被自鳴籠絡，家破產業，盡鳴收之，反與之莫逆之交，何其愚也。
苟有心智，人之處世，內而兄弟叔姪，外而朋友親戚，皆不能無。與兄結訟，而
求匿與友，是其所厚者薄，而薄者反厚也。何不觀孫榮之間革孫華，而亦匿於友
，使非楊氏賢德，後始有悔悟。而璘能以是而自新之，彼雖有百般巧計，安能中
自新之士哉！

第六類      	牙行騙

狡牙脫紙以女償

施守訓，福建大安人，家貲殷富，常造紙賣客。一日自裝千餘簍，價值八百
餘兩，往蘇州賣，寓牙人翁濱二店。濱乃宿牙，疊積前客債甚多，見施雛商將其
紙盡還前客，誤施坐候半年。家中又發現五百餘簍到蘇州，濱代現賣付銀訖，托
言係取舊帳者，復候半年。知受其籠絡，施乃怒罵毆之。濱無言可應，當憑鄉親
劉光前，議諭濱立過借，批銀八百兩，勸施暫回。
　　次年復載紙到蘇州。濱代現賣，只前帳難還。施又坐待半年，見其女雲英有
貌，未曾許配，思此銀難取，乃浼劉光前為媒，求其女為妾，抵還前帳，濱悅許
之。其女年方十五，執不肯從。濱與妻入勸曰：「古有緹縈，願沒官為婢，以贖
父罪。
　　今父欠客人銀八百兩，以汝填還。況福建客家多鉅富，若後日生子，分其家
財，居此致富，享福非校」女始允諾。
　　時施已六十餘矣，成婚近四載，施後回家身故。未及週期服，濱將女重嫁南
京溧水縣梁恩賜為妾，重受聘禮一百兩。守訓男施欽知之，為本年亦裝紙到蘇州
，往拜翁家，呼翁為外祖。
　　翁不揪彩他；請庶母出見，亦拒不出。眾客伙皆怒而嗾曰：「你父以八百兩
聘禮，止成親四載，未期服，又重嫁他人。今一出見何害？情甚可惡，汝何不鳴
官。」欽乃告於巡街蔡御史。
　　時翁濱二得施為婿，復振家風，又發貲金千餘，見告，毫無懼意。兩下各投
分上，訐訟幾二年。各司道皆納分上，附會而判。後欽狀告刑部，始獲公斷曰：
「翁濱二以女抵償八百兩，幾與綠珠同價矣。但守訓自肯其財禮，勿論。今夫服
未滿，重嫁梁客，兜重財物，是以女為貨，不顧律法，合責三十板，斷身資銀一
百兩，並守訓為雲英置衣資首飾銀五十兩，共與施欽領之。」因此積訟連年，濱
二之家財盡傾，仍流落於貧矣。
　　按：脫騙之害，首俠棍，次狡儈。俠棍設局暗脫，竊盜也，狡儈騙貨明賣，
強盜也，二者當與盜同科。
　　凡牙儈之弊，客貨入店，彼背作綱抵儻，又多竊取供家，每以後客貨蓋前客
帳，此窮牙常態也。施守訓在不早審牙家，致落此坑塹。只可小心逼取，或斷以
告，不當圖其女為妾。夫以六旬上人，歲月幾何，納妾異地，能無後患乎。貽子
後論，所費不貲，雖終取勝，得不償失矣。獨恨翁濱二，負心歹漢，以一女而還
銀八百兩，得已過分。又得婿扶以成家，後女雖再嫁，當以身資還施之男，永可
無患矣。乃貪心不滿，再致傾家，真可為欺心負義之鑒。

貧牙脫蠟還舊債

張霸，四川人，為人機關精密，身長力勇。一日買蠟百餘擔，往福建建寧府
丘店發賣。此牙家貧徹骨，外張富態，欠前客貨銀極多。霸蠟到，即以光棍頂作
鬼名來借蠟，約後還銀。
　　數日後，霸往街遊玩，其蠟遍在諸鋪。及問其姓名，皆與帳名不同。霸心疑
必有弊，故回店訊問牙人曰：「你脫我蠟去還前帳，可一一實報帳來。若不實言
，你乘我幾拳不得。」丘牙啞口無應。霸輪拳擒打如鷹擒雀，如踢戲球。丘牙連
忙求饒，曰：「公，神人也。此蠟真還前客舊帳，並家用去矣，何能問各店重齲
？」張霸曰：「你將還人的及各店買去的，都登上帳，只說他揭借去，俱未還銀
。我將帳去告取，你硬作證，怕他各店不再還我。」丘牙依言，一一寫成發貨帳
。張霸即具狀告府。
　　署印梅爺看狀，擲地不准。霸心傷失本，兩眼自然垂淚，再三哀告。梅爺乃
准其狀。先差皂隸往查各店蠟。霸以銀賄公差，回報曰：「各店果有張霸印號蠟
。」梅爺曰：「那有揭借客蠟，都不還銀者。」即出牌拘審。各店在外商量曰：
「我等買張客蠟，俱已還銀，牙家收訖。又牙人自用蠟還我者，是他所合抽得牙
錢，何得今更重告。吾與汝等斂銀共用，投一分上，先去講明，然後對審。」斂
銀已畢，即將銀一百兩投梅爺鄉親。
　　梅爺剛正之官，弗聽，即拘來審。內有江店客人，乃慣訟者，先對理曰：「
蠟乃丘牙明賣與我，公平交易，張霸安得重齲即未全交付，亦牙家刻落，與我輩
何干。」丘牙曰：「蠟非賣他，是小人先欠諸店舊帳，張霸蠟到，他等詐言揭借
，數日後即還銀。及得蠟到手，即坐以抵前帳，非小人敢兜客銀也。」
　　梅爺曰：「丘牙欠債，須問彼自取，安得坐客人貨，以還彼債。你眾等可將
償還張霸，免你等罪。」江店時有分上，再三辨論，說是明白交易，並無對債之
事。梅爺觸怒，將江店責十板。江又辨論不已，又被責二十板。後諸人驚懼，皆
稱願賠求饒，以江店監禁，諸人討保，斷蠟銀限三日不完再重責。三日果追完。
　　霸領銀訖，深感梅爺恩澤，頂戴香爐，到於堂下，叩拜而去。
　　按：出外為商，以漂渺之身，涉寡親之境，全仗經紀以為耳目。若遇經紀公
正，則貨物有主。一投狡儈，而抑貨虧價必矣。是擇經紀乃經商一大關係也。
　　可不慎哉！如其人言談直率，此是公正之人。若初會晤間，上下估看，方露
微言，則其心中狡猾可知。若價即言而不遠，應對遲慢，心必懷欺。若屋宇精緻
，分外巧樣，多是奢華務外之人，內必不能積聚。倘衣補垢膩，人鄙形猥肩聳，
目光巾帽不稱寒暑，此皆貧窮之輩。若巧異妝扮，服色變常，必非創置之人，其
內必無財鈔。若衣冠不華，惟服布衣，此乃老實本分，不可以斷之曰貧。商而知
此，何至如張霸被牙所脫也。
　　況非剛正之梅爺肯聽分上，幾乎素手歸矣。故錄之以示為商者，當貨物發脫
之初，細審經紀，對手發落，方可保無虞矣。

第七類      	引賭騙

危言激人引再賭

張士升，莒溪人，膏梁子弟也。父致萬金，均分於士升兄弟，田園膏腴，坐
享成業。一旦父卒，時初行萬曆錢，被棍徒引其賭博。彼富豪雛子，惟見場中飲
酒豪放可輕狂快意，那知財帛當惜。不數月間，輸去銀數百兩，尚欣欣喜賭，未
肯休也。
　　鄉有陳榮一者，乃士升父在日所用做中保供呼喚者。人雖微賤，卻有忠義之
心，不忍士升之被棍誘引也，乃備一盛筵，單請士升一人。酒筵中慢慢緩談，將
其父在日始終生財緣由，愛惜錢米實事，一一從頭細講，且贊羨其能，慨歎其苦
。後又談及民情世故，及錢米難得之狀，窮民無錢之苦。因勸之曰：「令先尊發
此巨富非易，你須念先人勤勞，保守基業，切不可去賭。前者雖賭去數百金，已
往勿咎，但從今改過，依舊坐享福澤矣。」士升見榮一詞情懇切，一時良心發動
，曰：「吾依你言，從今誓不賭矣。」
　　次日棍徒引之，果不去賭。眾方怪異，後知出於榮一所勸，無可奈何，商議
曰：「誰能引其再賭者，眾斂十金與之。」有柴昆者曰：「我能引之。」眾將銀
十兩封在。昆見士升在路亭閒坐，挨近其身，先閒談他事，後問曰：「聞汝今收
手不賭乎？」士升曰：「然」。昆曰：「賭非好事，今能自知回頭，真是豪傑。
盛族富豪子弟果有智識高人，我真羨服。只外人都傳是榮一老勸你而止，果是他
勸否？」士升曰：「的是得他勸。」
　　柴昆嗟歎曰：「榮一小輩，奔走下賤之流，豈是你父兄，豈是你叔伯，何禁
止得人。你名門子弟，聰明男子，何待賤人訓誨，使路人傳你聽下賤人主使，皆
暗中非笑，謂你無能為。依我所見，還當暫出小賭，過了半月一月，自己收手，
人便說你是自不愛賭，非關聽下輩命令也，如此方是大丈夫所為，不羞了故家門
風。」士升是無識雛子，聞此佞言，心自猜曰：「果是我今若便止，人道是榮一
之功，須再去賭一月，然後自止，豈不挺豪傑哉。」隨即入場復賭。柴昆暗領眾
銀而去。士升賭了一月，野心復逞。後榮一雖言，亦不見納。終至於盡賭傾家，
皆柴昆一激之也，其禍烈矣。
　　按：士升惑柴昆之瞽說，拒榮一之忠言，徒以其人卑微，謂受其諫為恥。不
知堯清問下民，舜下詢芻蕘，周公走迎乎下士，韓信乞策於左車，彼帝王將相，
猶俯聽微言。若是豈以人之賤而可廢其言之善乎。惜士升黃口之子，目不知古今
，故中讒言而不察也。噫！

裝公子套妓脫賭

王荻溪，萬金之子，好賭無厭，多被賭朋合謀。盡傾其家後，收拾餘資，止
得三百兩。乃帶一僕，復往縣中賭。眾棍複合本迭來與賭。時荻溪家已盡破，而
賭亦學得甚高，雖未能勝眾棍，亦不至為棍所勝。相持半月餘，無好子弟到，無
雛家可網，乃投府去，更無大賭場可快意者，遂往嫖李細卿家。
　　有二三賭伙尋至府，聞荻溪已入妓家，眾即畫計曰：如此如此籠絡之，可盡
奪其金矣。次日，候荻溪出外尋賭伙，即入對細卿曰：「荻溪只好賭，不好嫖，
彼無厚物與你，今依我如此如此，行先送你二十兩人事，後賭得的，每一百兩復
許加二抽。」細卿許諾。
　　午設盛饌，方與荻溪入席飲數杯，忽二家人來送禮物，輝煌熳爛，皆上好物
件，約值二十餘金，曰：「公子命送此薄儀，少頃便到。」細卿逐一看過，盡數
收起，以茶待二家人於外，復來席陪荻溪，且喜且作懊惱之意。荻溪曰：「是何
人送你厚禮，你反似憂悶何故？」細卿曰：「不問正難開口，此是黃公子送的，
舊年在此賭錢，輸去銀千餘兩，我亦得他厚惠。今日將到，望相公赦我，索須出
去迎他，容後日多陪相公幾日以補罪。」荻溪曰：「即是公子，我便出外讓他。
」細卿喜曰：「相公如此寬容，是妾有二天也。」
　　荻溪將拂衣起，細卿挽住曰：「少坐不妨，更有一件，此人極活潑，無崖岸
。少間乘機提起，若請機見，或在此同話為我陪客，得借重高賢，亦為我增聲價
也。」荻溪本欲避席，只聞公子舊在此賭，心中早已喜十分，使一僕服侍，在內
獨酌，叫細卿出外迎客。須臾公子到，細卿從容奉茶，敘寒溫訖。公子逕起，欲
入內遊玩，細卿慌忙請止曰：「適有一外親遠來，在內留一水飯，恐無處可避也
。」公子笑曰：「孤老便是孤老，何須托外親也。既是你情人，我生平不吃醋，
便請相見何妨。」
　　即遣二僕入請，尚未出，又促細卿曰：「汝去請之。」細卿入內邀出。公子
張看荻溪，一表非俗，呵呵笑曰：「細卿妙人，果會擇好才子。」即降前敘禮。
　　院內備筵已到，公子坐上，荻溪前，細卿左陪。席間談笑，並不及賭中去。
至晚，索骰仔行令，公子耍曰：「只恐卑人未曉好色。」細卿曰：「公子有一擲
百萬之豪，荻卿亦有呼盧賜緋之興，愧小婢未足當好色耳。」公子曰：「荻溪亦
作家乎？略賭，明早一東道何如？」荻溪曰：「東道當小弟奉，何勞賭也。」公
子曰：「空食未佳，須贏得為奇。」先取擲之，無色，荻溪一擲即勝。公子須再
加一台戲，又輸，熱性一起，曰：「獲溪有此妙手乎？與汝再決輸贏。」獲溪曰
：「不敢扳高耳，亦願陪兩下。」賭起互有勝負。至一更，公子輸上百金，細卿
亦抽頭十餘兩矣，即將骰子收起，曰：「今日乘轎勞頓，夜已深矣，須去睡，明
日看戲時，酒席中再翻，稍抬舉我抽頭。」
　　公子以輸多，發怒要賭。荻溪亦發大言曰：「若再來，須百金一堆，不然且
罷。」公子先取定銀，在以一百為堆，細卿故執骰不與。公子大怒曰：「只憑一
擲，隨有無便罷。」細卿付還骰，公子一擲即勝，得百金，曰：「更照前一堆。
」又勝。
　　曰：「吾生平好大不好細，須二百為堆。」方發性間，門外火把轎來，慌入
報曰：「老爺跟尋至急，可速回去。」公子曰：「我色方來，奈何阻我興。」其
後一擲，又贏二百為堆。家人催如星火，公子曰：「我明日晝間不來，夜定來矣
。」荻溪留之不能得。細卿亦驚作癡呆樣，慌忙送別。歸怨荻溪曰：「人無全勝
，你先贏許多，須當知止，奈何公子欲翻，你更出大堆，是不曉避色也。空作慣
家，不及我婦人見矣。」荻溪曰：「吾萬金賭盡，何數他三百兩，有甚大事，空
怨恨為。」在細卿家留宿數日，再留之，堅辭而去。
　　按：公子是裝束的，先以厚禮送妓，令荻溪信為真公子，後來圈套，皆是裝
成。其藥骰已先藏在細卿手，故令其搶起真骰，然後以藥骰付還之，使其不疑，
三執皆勝，套定催歸，其誰防之。然荻溪雖作家，安能測其弊哉。吁！凡賭博者
，弊處生弊，鑒此而知機，收手勿賭，真良策也，莫如彼之一旦盡囊而空矣。

第八類      	露財騙

詐稱公子盜商銀

陳棟，山東人也，屢年往福建建陽地名長埂，販買機布。
　　萬曆三十二年季春，同二僕帶銀壹千餘兩復往長埂買布。途逢一棍，窺其銀
多，欲謀之，見棟乃老練慣客，每遲行早宿，關防嚴密，難以動手。詐稱福建分
巡建南道公子，甚有規模態度，乃帶四僕，一路與棟同店。棍不與棟交語，而棟
亦不之顧也。
　　直至江西鉛山縣，其縣丞姓蔡名淵者，乃廣東人也，與巡道府異縣，素不相
識，棍往拜之。縣丞聞是巡道公子，待之甚厚，即來回拜，送下程。棟見縣丞回
拜，信其為真公子。是夜棍以下程請棟，棟歡領之，而中心猶謹防他盜，不敢痛
飲，棍猶動手不得。次日經烏石，宿其地。非大口岸，棟欲辦酒回禮，以無物可
買而止。又次日到崇安縣宿，棟心謂此到長埂舊主不遠，猶其外之故家也。且來
日與公子別矣，不答敬，殊非禮也，遂買肴饌請之。棍謂棟曰：「同舟過江，前
緣非偶，與君一路同來，豈非偶乎。明日與君分路，燕鴻南北，未知何日再會。
」
　　各開懷暢飲，延至三更。其僕皆困頓熟睡。棟醉甚，亦伏桌睡。
　　棍遂將棟之財物悉偷去。
　　待棟醒來，不知棍何處去矣。即在崇安縣告店家通同作弊。
　　隨即往江西廣信府告其縣丞勾引光棍，而以原店家作證。縣丞訴曰：「福建
巡道實與我同府異縣，其人姓氏我素知之，但公子並未會面。他稱其姓氏來拜我
，我乃縣丞小官，安得不回他拜，不送他贐。今至崇安已經數日，盜你銀去，與
我何干。」
　　棟曰：「那棍一路同來，我防之甚切。他來謁你，而你回拜，我方信是真公
子，故墮其術。今其人係你相識，安得不告你。」
　　本府不能判斷。棟又在史大巡處告。史爺判是縣丞不合錯拜公子，輕易便送
下程，致誤客商，不無公錯，諒斷銀壹百兩與棟作盤纏之資而歸。
　　噫！棍之設機巧矣。一路裝作公子，商人猶知防之，至拜縣丞，而縣丞回拜
送贐，孰不以為真公子也。
　　又先設機以請商人，則商人備禮以答敬，亦理所必然也。乃故纏飲，困其主
僕，則乘夜行竊易矣。故曰其設機最巧也。使棟更能慎防一夜則棍奸無所施。故
慎始不如慎終。日乾更繼以夕惕，斯可萬無一失。不然抱甕汲井，幾至井口而敗
其甕，與不慎何異。吾願為商者處終如謹始可也。

炫耀衣妝啟盜心

游天生，徽州府人，豐彩俊雅，好裝飾。嘗同一僕徐丁，攜本銀五百餘兩，
往建寧府買鐵。始到崇安縣，搭一青流船。
　　稍公名李雅，水手名翁迓。雅先以嫖賭破家，後無奈而撐船。
　　其時船至建陽縣，天生起岸，往拜鄉親，將衣箱打開，取出衣服鮮麗，所帶
用物俱美。雅一見生心。至晚，天生叫稍公買些酒饌，雅暗將陀陀花入酒中。陀
陀花者，乃三年茄花也。人服此則昏迷不能語。是夜天生主僕中了此毒，醉不能
醒。三鼓時候，雅邀水手行謀，水手曰：「錢財有命，不可逆理妄求。倘若事泄
，罪將安逃，吾不敢為也。」雅狼心一起，不聽水手之阻，將其主僕推入深潭。
天生淹死，徐丁幸飲酒少，入水復甦，頗識水性，浮水上岸。
　　次日，搭後船往建寧府，即抱牌告於王太爺，當差捕兵六名，同徐丁到臨江
門去緝拿。臨江門乃建寧往來諸船湊集之口岸也。是時李雅謀財在手，正買酒上
船，思量作樂。徐丁認得，即引捕兵擒鎖，搜其贓物，尚在船中。遂並人贓俱拿
到府。王爺審問，雅見事露，難以推托，一概供招，攀及水手同謀。徐丁曰：「
我當中毒時，酩酊不能言，夢中聞得水手勸阻，不與同謀，已先逃去。今若枉及
此人，令後人不肯向善也。」王爺即將李雅責四十板，收監，依律擬斬。其行李
並原銀，差防夫二名同徐丁直解至天生家去。
　　李雅次年冬季處決。後水手翁迓棄船歸農，頗致豐足。雅以謀人而促死，迓
以阻諫而全家，諺曰：「善有善報，惡有惡報，信不虛也。
　　按：游天生之召禍，良由衣服華麗，致使賊稍垂涎。大凡孤客搭船，切須提
防賊稍謀害。晝宜略睡，夜方易醒，煮菜暖酒，尤防放毒。服宜樸素，勿太炫耀
。故老子曰：「良賈深藏若虛。」孔子曰：「以約失之者鮮。」此誠養德之言，
抑亦遠禍之道也。

第九類      	謀財騙

盜商伙財反喪財

張沛，徽州休寧人，大賈也。財本數千兩，在瓜州買綿花三百餘擔。歙縣劉
興，乃孤苦林凡民，一向出外，肩挑買賣十餘載未歸家，苦積財本七十餘兩，亦
到此店買花。二人同府異縣，沛一相見鄉語相同，認為梓裡，意氣相投，有如兄
弟焉。花各買畢，同在福建省城陳四店賣，房舍與沛內外。
　　數日後，興花賣訖，沛者只賣小半，收得銀五百餘兩。興見其銀，遂起不良
念，與本店隔鄰孤身一人趙同商議：「我店一客有銀若干，你在南台討蕩船等候
，侍我拿出來即上船去，隨路尋一山庵去躲，與你均分。」趙同許諾。興佯謂沛
曰：「我要同一鄉親到海澄買些南貨，今尚未來，要待幾日。」一日，有客伙請
沛午席，興將水城挖開，將沛衣箱內銀五百餘兩，悉偷裝在自己行李擔內，倩顧
一人，說是鄉里來催，欲去之速。
　　興佯曰：「行李收拾已定，奈張兄人請吃酒，未能辭別。」沛家人曰：「相
公一時未歸，我代你拜上。」興即辭人主陳四，陳四亦老練牙人，四顧興房，興
所挖水城，已將物蔽矣。僱夫佯擔海口去，旋即賣縱轉南台，乘蕩船上水口。
　　沛回，陳四曰：「貴鄉里已去矣，托我拜上相公。」沛開房門，看衣箱挖一
刀痕，遂曰：「遭瘟。」待開看，銀悉偷去，四顧又無蹤跡。陳四入興房細看，
見水城挖開，曰：「了事不得，今無奈了。但相公主僕二人可僱四名夫直到海澄
，我同一大官，更邀□□人討一蕩船到水口。」於是陳四往上尋。
　　船至半午，後有船下水來者，問曰：「你一路下來，見一蕩船載三人有行李
三擔上去，趕得著否？」稍子曰：「有三人行李三擔在水口上岸去矣。」蕩船趕
至將晚到水口，並未見一人來往。少須間，見二牧童看牛而歸，問曰：「前有三
人，行李三擔，小官見否？」牧童曰：「其三人入上源壠去矣。」問曰：「那山
源有甚鄉村？」曰：「無。只有一寺，叫做上源寺。」
　　陳四將銀五分僱一牧童引路，逕至其寺。時將三鼓矣。陳四曰：「我等叫他
開門，他必逃走。我數人分作兩半，一半守前門，一半守後門。天明，僧必開門
，我等一齊擁入，彼不知逃，方可捉得。」眾曰：「說得是。」及僧開門，眾等
擁入。和尚驚曰：「眾客官那裡來的？」陳四乃道其故。即問那三人是甚時候到
寺。僧曰：「到時天色已晚，在那一樓房宿。說他被難，至此逃難。」僧引入，
齊擁擒獲。見其將沛之銀，裝作一擔，白銀七十餘兩，以鼠尾袋裝，另藏在身，
悉皆搜出。三人跪下求饒：「是我不良，將他銀拿來，他者奉還他，我者乞還我
。」
　　眾等不聽他說，將石頭亂打半死，行李盡數搬來。三人同係至陳四店內。沛
時往海澄尚未歸矣。是日客伙與地方眾等，豈止數千人看，興之廉恥盡喪。
　　後數日，沛歸，謂興曰：「為你這賊，苦我往返海澄一遭，今幸原銀仍在，
我也不計較你。今後當做好。若如汝見，定要呈官究治。」興曰：「須念鄉里二
字。」曰：「若說鄉里，正被鄉里誤矣。我念前日久與之情不計較你，你急前去
。」興曰：「我銀乞還我。」但興銀卻被眾等拿去。沛因叫眾等拿還他，我自謝
你。眾人曰：「這賊若告官論，命也難保。今不計較，反敢圖賴。」眾人又欲毆
他，沛勸乃止，謂興曰：「你心不良，所為若此，今反害己，不足恤也。但我自
推心，將銀五兩，與你作盤纏。」興且感且泣，抱頭鼠竄而去。
　　噫！久旱甘雨，他鄉故知。客於外者，一見鄉里，朝夕與游，即成綢繆之交
，有如兄弟者，人之情也。
　　沛之與興以同郡鄉人，又同茲貿易，與之共店托處，亦處旅者之勢然也。何
興之包藏禍心，同室操戈，利其財而盜之。彼之暗渡蕩船，自謂得計，豈知天理
昭彰，奸盜不容，卒之擒獲，叢毆噬臍無及，數十年苦積七十金，一旦失之，圖
未得之財，喪已獲之利，何其愚也。予深有慨焉，故筆之以為奸貪喪心者戒。而
因告商者之宜慎，勿如鄉里之為盜者誤也。

傲氣致訟傷財命

魏邦材，廣東客人，富冠一省，為人驕傲非常，輒誇巨富。
　　出外為商，無人可入其目。一日，在湖州買絲一百擔，轉往本省去賣。在杭
州討大船，共客商二十餘人同船。因風有阻，在富陽縣五七日。其僕屢天早，爭
先炊飯，船中往來，略不如意，輒與眾鬥口。眾皆以伙計相聚日短，況材亢傲而
相讓之。其僕亦倚主勢，日與眾忤。在邦材當抑僕而慰同儕可也，反黨其僕，屢
出言不遜，曰：「你這一起下等下流，那一個來與我和。」
　　動以千金為言。又曰：「一船之貨我一人可買。」如此言者數次，眾畢不堪
。大恨之時，有徽州汪逢七，乃巨族顯宦世家也，不忿材以財勢壓人，曰：「世
長勢短，輒以千金為言。昔石崇之富，豈出公之下哉，而後竟何如也。」材怒其
敵己，曰：「船中有長於下流者，有本大於下流者，竟無一言，你敢挺出與我作
對，以絲一百擔價值數千金統與你和。」逢七罵曰：「這下流，好不知趣，屢屢
無狀，真不知死小輩也。我有數千金與你和，叫你無命歸故土。」二人爭口不休
，眾皆暗喜汪魏角勝，心中大快。有愛汪者相勸，各自入艙。次日李漢卿背云幸
得汪兄為對。材聽之，乃罵漢卿，而及逢，語甚不遜。大都材出言極傷眾，眾不
甘，而忿恨曰：「一船人卻被一人欺，我等敕血為盟，與他定奪。」逢七曰：「
眾等幫我，待我與他作對，以泄眾等恨也。他有絲一百擔，眾助我打他半死，他
必去告狀，我搬他絲另藏一處，留一半方好與他對官。將其底帳滅之。他若告我
，眾不可星散，堅言證之，即將他絲賣來與他，使俗云穿他衫拜他年。鬥毆之訟
，豈比人命重情。」眾曰：「說得是。我等皆欲報忿。」戒勿漏泄。
　　布謀已定。逢七乃與材在船中相歐數次，材極受虧，奔告在縣。狀已准矣。
逢七將材絲挑去一半，藏訖，以材買絲底帳，各處稅票悉皆滅矣，自己貨發落在
牙人張春店內。材上船，見絲搬去，乃大與逢毆，即補狀復告搶絲五十擔，以一
船客伙稍公作證。逢七以豬血涂頭，令二人抬入衙內，告急救人命事抵。
　　即將銀一百兩投本縣抽豐官客，係本縣霍爺母舅。材將銀一百五十兩投本縣
進士魏賢及春元九位。逢七又將銀二百兩，亦投此數人。進士魏賢等，先見本縣
為魏，又後催書言辭支離，兩下都不合矣。及審一起干證，稍公齊說相毆是實，
未見搬絲。
　　本縣判斷，擔絲情捏，只以爭毆致訟，俱各不合。材不甘又赴本道告，批與
本府推官陳爺，審問二人，俱有分上，依縣原審回招。材又奔大巡軍門各司道告
，及南京刑部告，然久狀不離原詞，皆因原斷二人爭訟。
　　一年許，材前餘絲皆已用荊材叫一親兄來幫訟，帶銀五百餘兩，亦多用去。
材又患病店中。家中叫一親叔來看。其人乃忠厚長者，詢其來歷，始知姪為人亢
傲，乃致此也。眾客商出說，此事要作和氣處息，各出銀一百兩，收拾官府，內
抽五十兩，與材作盤費之資而歸。材歸，自思為商之日，帶出許多財物，今空手
回家，不勝憤鬱，且受合家訕詈，益增嘔氣，未幾數月，發疽而死。
　　噫！邦材以巨富自恃，想其待童僕與鄉人也，酷虐暴戾，人皆讓之，釀成桀
傲之性，是亢極而不知返者也。一旦出外為商，井蛙癡子，眼孔不宏，呶呶貫錢
，知有己而不知有人，口角無懲，致逢七等忿而布謀，搬絲詰訟。始自挾其財多
，可投分上凌人。意謂逢七等，皆在其掌股玩弄矣。殊知縣府道司刑部遍告，財
本俱空，皆不能勝。斯時也，羝羊觸藩，抑鬱成疾，悔無及矣。非伊叔見機收拾
歸家，幾鬱死於外，作他鄉之鬼矣。謙受益，滿招損，自古記之。故匹夫勝予，
無以國驕人，聖人之訓三致意焉。即王公大人，矜驕賈滅，比比皆然，況夫麼麼
之輩乎。即庭闈密邇，傲惰而辟，已為非宜，況處羈旅之地乎。為商者寄寡親之
境，群異鄉之人，剛柔得中，止而嚴明，尚恐意外之變，而可以傲臨人乎。故曰
：「和以處眾，四海之內皆兄弟；滿以自驕，舟中之人皆敵國。」商者鑒此，可
以自省矣。

轎抬童生入僻路

趙世材，建陽人也，年方垂髻，往府應茂才之選，未取而歸。以行李三擔，
僱挑費大，乃寄船中，命僕護之，己獨於陸路轎行，只一日可歸。在路僱轎時，
打開銀包取二錢碎銀與之。
　　兩轎夫從傍看窺，有銀一大錠。不行上三十里，扛入山僻路去。
　　趙生曰：「我昨從船往府，此陸路雖今日初行，但官路段是往來通途，不當
在此偏僻去處。」轎夫曰：「正是此去望前，便大官道矣。」又行，更入山逕。
趙生心悟，即呼曰：「我知此不是大路，你們不過是要銀，我身上只一錠銀三兩
，我家富萬金，止我一人，便把此三兩銀子，送你不妨，何必要起歹意。」
　　二轎夫放下曰：「如此，便把來與我，免你一命。」趙生笑解付之，曰：「
此何大事，而作此舉動，好小器。可送我還大路。」二轎夫不顧，得銀子逕從山
路奔去。
　　趙生自還尋大路。行至路邊店舍，問此處有某縣人開店否？人指示之。即入
對店主曰：「我係趙某家。因僱轎夫，被其謀去盤纏銀，又不能徒步走路，汝若
識我家，托代僱兩轎夫送我到家，加還其工錢。」店主曰：「尊府大家，人皆聞
名，我豈不知。」即奉上午飯，命兩轎夫送回。歸家言被謀之事，及某店送歸之
情，家中大喜曰：「得不遭不兇手幸矣，三兩銀何足惜。」因厚款二轎夫，仍專
人往謝其店。
　　按：趙生初未曉此路程，但見扛入山僻，即知非是大路。察兩人謀害之情，
便捐銀與之，免遭毒手。
　　不然，命且不保，安能存銀。又知尋本鄉店主，托僱轎送歸，方保泰然無危
。此其年雖幼稚，而才智過人遠矣。詩曰：書顯官人才，書添君子智。令趙生非
讀書明理，幾何不蹈於陷阱。

高抬重價反失利

於定志，雲南西河縣人，為人心貪性執，冒昧於利。一日買梔子，往四川處
賣，得銀八十餘兩，復買當歸、川芎，往江西樟樹賣。每擔止著本腳銀二兩六錢
。到時歸芎雖缺，然比前價稍落些，牙人代發當歸十兩一擔，川芎六兩一擔。定
志怒，責牙人曰：「前日十二兩價，如何減許多？」牙人辨曰：「若到二三擔，
則可依前價，今到二十餘擔，若從前價，何以服行情。公欲重價，憑公發別店賣
之，何必怒焉。」
　　定志與牙角口，旁有一客伙張淳者勸曰：「公貨獲利三倍，當要見機。倘價
若落，未免有失渡無船之悔矣。」定志堅執不聽。數日後，到有當歸三四擔，牙
人發價十兩賣訖。淳又勸之曰：「此客已賣十兩價耳，公何不賣也。」彼亦不聽
。後又二客人有十五擔到，牙人發價七兩，亦賣訖。過數日，又有十餘擔來，止
賣四兩。定志暗悔無及。眾客又背地代他扼腕。定志又坐一月餘，價落貨賤，與
牙不合，遂轉發到福建建寧府，止賣三兩七錢乙擔，比樟樹價又減，更廢船腳又
多。
　　定志自恨命薄，不當撰錢。人謂其非命薄也，乃心高也。
　　非挫時也，乃過貪也。故筆之以為嗜利不飽者鑒。
　　按：商為利而奔馳南北，誰不欲廣收多獲，特遇時而倍得其利，便可見機脫
，何乃貪贖無厭，至失機會，而後扼腕何益哉。甚矣！貪之為害也。不知凡物賤
極徵貴，貴極徵賤，必無極而不返之理。此陰陽消長之數，造化否泰之機，往往
皆然。志可違，時不遂，貪心乎。是以從古君子，以不貪為寶。

第十類      	盜劫騙

公子租屋劫寡婦

會城中，每逢科試之年，各府舉子到者極多。不論大小房屋，舉子俱出重租
，暫僦以居。東街王寡婦，其先得丹穴，擅利數世，積鏹鉅萬，名聞於人。止生
二子，一弱冠，一垂髻，內止一丫頭，外用一僕代管家，一小廝供役使，不過五
六人家口。其廳堂高敞，房舍深廣，其外廂每科租與舉子居，常收厚利。
　　辛卯七月初，舉子紛至，忽有二家僕，冠服齊楚，來擇屋居。王管家引其看
左右廳房，皆清幽潔淨。二家僕曰：「此屋光明寬大，可中公子意。我全租之，
不可再租他人。敢問租金多少？」王管家曰：「往年眾人共租金，常二十兩，今
你一家租，人少不亂雜，只十五兩亦可。」二家僕還十二兩，即以現銀付訖。一
僕出引公子，乘四轎帶四僕，並一小廝來，行李五六擔，皆精好物件。到即以土
儀送家主，又值銀二三兩。王寡婦曰：「往年舉子送人事，皆淡薄，今這公子真
方家手面。」
　　次日命管家排大筵席，敬請公子。二子出陪，公方放懷歡飲，二更方散。
　　又次日公子遣家僕叫廚子來做酒回席，一席請二幼主，一席送入內堂與主母
飲。叫其丫頭邊陪，命一小廝入漉酒侍奉。
　　一小席待兩管家者，四僕陪之。各飲至二更。公子曰：「帶來的酒，開來飲
。」少頃暖至，其酒味香甜，又不甚嚴，極是好飲。公子斟兩大杯，奉二子，曰
：「此酒略爽口，各奉三杯。」
　　二子各領飲。小廝在內，亦斟與主母飲，四僕亦勸兩管家飲。
　　二更已盡，齎發廚子去，收拾閉門訖，其後所奉酒內放陀陀花，其藥性到，
將一家人皆昏倒。假公子並六家僕，將寡婦等綁住，寅夜搜其財物，盡數收拾作
五六擔。晨鐘一鳴，開大門，公然挑去，並無人知。
　　次日至午，左右鄰居，見其門大開，無一人來往，相邀入看，一家人皆被捆
倒，如醉未醒。曰：此必中毒被劫。急代請醫，解去其毒，方醒，乃言被假公子
租屋投毒，夜劫。及尋究之，茫無蹤影矣。
　　按：科舉租屋，歷科皆然，誰知有大棍行此術。
　　其欲獨租，不令租他人，猶是常情。惟初至時送厚人事，主必設席相待，理
固然也。旋即回席，又且甚豐，一家婢僕皆有酒，即有意投毒矣。善察者於送人
事時，猶是難察，惟一家大小，皆有酒席相待，此處宜參透之。彼以客回主席，
何必並及內外貴賤人哉。然孀婦女流之輩，二子黃口娃兒，若兩管家者彼能以是
而豫防之，則棍何得而行劫乎。

詐脫貨物劫當鋪

縣衙邊有一大典當鋪，貯積貨物巨萬。人以物件□者不拘多少，皆能收之。一
日有客人容貌雄偉，敬入堂內相拜，庠人語曰：「不敢相瞞，吾是異府人，常做
君子生意，屢年積得器物甚多。前月攔得賊官七個槓，多有寶貝器玩。今幸藏到
貴縣，一時難以變賣。尊府若能收當，願面估其值，以十分之一，先交與我。待
你賣後均分，其價每千兩，各得五百。明年對月來支。」店主曰：「願借貨物一
看。」賊曰：「貨物極多，共九大槓，外面難以開看。今夜須吩咐守城者勿。待
人定後，你僱十八人在船邊來，抬入寶店。當定，估計價值兩相交付。先求些現
，餘者明年找完。店主曰：「可。」
　　夜間吩付守城者留門，催十八人往江邊槓貨，果抬九槓入店。齎發槓夫去訖
，閉上外門，賊將鎖匙將九槓鎖都開訖，喝一聲曰：「速出來。」每槓二人，各
執短刀突出，將店主綁祝曰：「略做聲便殺。」十九人爭入內，把其男女都綁縛
，然後將其鋪內貨物，盡數收入九槓內，十九人分抬出城，再囑守城者曰：「可
鎖門矣。」夤夜扛上船去。
　　半夜後，有漸解開綁者，因出解家人之縛。趕至城門，門已閉矣。問曰：「
汝見扛槓者否？」守城人應曰：「扛槓者出城多時矣。」五鼓門開，尋至江邊，
賊夤夜開船，杳不知去向矣。
　　按：一人來店，其槓皆係自僱人抬入，誰知防之。
　　但彼既稱九槓，何不日間躬到其船，面察其槓內貨物，則賊計無所施矣。顧
聽其夜來，又囑守城者留門，以延之入，致墮賊計，是開門而揖盜也。諒哉，利
令智昏矣！

京城店中響馬賊

董榮，山東人也，往南京廊下鄧鋪中，買絲綢三疋，價銀四兩四錢，以天平
對定，只差銀色，講議未成。忽一人騎白馬，戴籠巾，穿青絹雙擺，亦來鋪買綢
，鄧店以綢與看。其人將董榮的綢來看，曰：「吾為你二家折衷。」叫榮再添銀
二錢。榮意亦肯添。其人接銀過手看，一跳上馬，加鞭而行，馬走如飛。
　　榮忙趕上，過一巷，轉一彎，其人與馬，俱不見蹤。
　　無奈，再至鄧鋪，謂其與棍相套，互爭扭打。忽巡街劉御史到，二人皆攔街
口告。御史帶回衙，拘其左鄰右舍來審。鄰舍曰：「先是榮入鋪買綢，只爭銀色
未成。一棍忽騎馬至，亦稱買綢，自言為彼二家折衷，叫榮添銀，棍把其銀入手
，一跳上馬而去，榮忙趕未見，以故二人爭打，告在天台。諒此棍正係響馬賊，
必非通同店家作弊者。」劉爺曰：「鄰右所證是實，此非店家通同者。但在伊店
，而遭失脫，合令鄧店補還銀二兩二錢，董榮亦自認二兩二錢。」發出依處，彼
此無罪。
　　按：響馬賊嘗在林路僻處，劫奪行旅，飛馬而去。
　　今在京城中行此，亦大奇也。且彼衣冠既美，有馬在傍，其誰防之。今後上
店買物，或有異色人在傍，須當嚴防，勿使銀入人手，是亦老實照管之一策也。

第十一類      	強搶騙

私打憂占鋪陳

鄉有尤刁民者，侮法律訟，漁獵下民，人聞其刁風，莫不畏而遠之。一日往
府搭船，已先入船坐，後搭船者群至，萍水相逢，彼此各不相識。船中對坐漫談
，忽講及按院拿刁民事，內有姓丘後生，不知尤刁民之在船也，與眾曰：「聞此
時，本縣惟尤五最刁，幾與人暫處無不被其騙害者。若得按院除了此人，民亦安
生。」尤五心中冷笑，謂吾與爾何干，既揚我刁，又願按院除我，此人若不白騙
他一場，枉得此刁名也。見丘生所帶鋪陳甚好，即取一木印，挨近其氈條白處，
私打一印號於中。
　　船晚至岸，各收拾自己行李而去。尤刁民尾丘生之後，行至府前，在僕擔頭
把鋪陳搶下，曰：「多勞你挑，我自拖去。」
　　丘生來搶，曰：「是我的鋪陳，你拖何去？」二人互爭不開，打入府堂上去
。尤曰：「是我物，他強爭。」丘亦曰：「是他爭我物。」太爺曰：「你兩人互
爭，各有甚記號。」丘曰：「我自買來的，未作記號。」尤曰：「我條氈內，打
有憂。」當堂開視，尤取衣帶中木印對之，果相同。太府說：「此是尤某之物，
丘何得冒爭。」將丘打十板，令尤領鋪陳去。各趕出府外。
　　丘罵曰：「你這賊是何人，敢如此騙我，後必報之。」尤五曰：「適船間，
你說尤刁民者，即是我。我與你何干？而終日道我刁。故教訓你，刁人是這等做
耳。」丘心中方悔，是我妄稱人惡，故致此失也。
　　按：刁惡者，人誰不憎？但未識其人，勿輕揚其過。彼或從傍聽之，必致恨
於心，待你有失處，乘其隙而毒之，使人不自知矣。故古人三緘其口，而慎其言
。龐公遺安之計，但稱曰好。彼尤五雖惡，何丘後生背地談之，而自取尤五白占
鋪陳，與龐公遺安之計異矣。故孔子惡稱人之惡，孟氏惕言人之不善者，皆聖賢
教人遠怨之道，言不可不慎也。

膏藥貼眼搶元寶

縣城有一銀匠，家頗殷實。解戶領秋糧銀，常托其傾煎。
　　一日傾煎元寶，心內尚有係未透處，夜間又煮洗之。其鋪門有一大縫，外可
窺見其內。一棍買一大膏藥，夜間潛往窺之。見其把兩元寶洗訖，放於爐邊。棍
在外作叫痛聲，呼曰：「開門。」銀匠問曰：「是誰？」棍外答曰：「被賊坯打
得重，求你爐邊，灼一膏藥貼之。」銀匠開門與入。棍作瘸行狀，且手戰呼痛，
蓬頭俯視，以一大膏藥，在爐邊灼開，把兩手望銀匠當面一貼，即搶一元寶以逃
。銀匠不勝熱痛，急扯下膏藥，元寶已被其竊一去矣。急叫有賊，且出門追趕，
不知從那路去，彷徨追過數十步，只得悵恨而歸。
　　按：此棍裝痛呼門及爐邊灼膏藥情果難察，但元寶重物，須先收藏，然後開
門，則可無失矣。後人觀此，凡有銀在身者，皆不可輕容異色人得近傍也。

石灰撒眼以搶銀

孫滔，河南人也。常買綿布在福建建寧府賣。一夜在銀匠王六店煎銀，傾煎
已訖，時對二包在桌。二人復在對銀，有一盜逕入其鋪，將石灰撒其目。二人救
目不暇，盜即將桌上所包之銀拿走。滔拼命趕去，將及，盜乃丟一包於地，滔拾
包歸，到銀鋪開視之，則皆鐵矣。後竟無跡可捕也。
　　語云：賊是小人，智過君子。誠哉是言也。其始入鋪，撒灰醃人之目，致人
無暇顧其財。追將近身，丟包於地，乃杜趕以脫其身也。此豈賊窺伺之機熟，而
慢藏誨盜。然滔不謹之於其素，有以致之矣。鑒此懲噎，是為得之。

大解被棍白日搶

王亨，南京揚州府人，是本府典吏，二考已滿，該上京辦事。家貧無措，揭
借親朋銀十餘兩，獨往北京，為辦事使用。
　　始到京中，在教軍場邊草坪中大解。方脫下褲，陡被二棍拿住，且罵且剝，
曰：「你這賊偷我衣物來。」即把其衣服並銀一時搶去逃走。待他起來，縛褲趕
之，二棍逃已遠矣。亨行路日久，力已疲倦，拼死趕他不上，懊恨沖天。只得在
會同館，乞借盤纏回家，另作區處。
　　按：孤客出外，非惟僻處可防劫奪，即大路解手之際，必當以褲脫下，挾在
腋下，倘遇光棍，若行歹意則起而逃之亦可，或與之交戰亦可。若王亨者，不知
提防，而被棍將衣銀盡剝一空。斯時也，盤纏無覓，顧何前程。苟非會同館中同
道輩，乞借盤纏而歸，幾為乞丐矣。

第十二類      	在船騙

船載家人行李逃

倪典史，以吏員以身，家實巨富。初受官，將趕新任。在京置買器用什物，
珍玩緞疋，色色美麗，裝作行李六擔。打點俱備，先遣三個家人，押往江邊搭船
，以一家人在船中守護，其二人復歸。次日同倪典史，大伙人俱到江邊尋船，並
不見前船，其守船家人，不知載在何去，知被賊稍所拐矣。
　　倪典史不得已，復入京城，向鄉知借覓盤纏，欲往在京衙門告捕賊。同選鄉
友阻之曰：「凡討船，須在捕頭寫定。其柁公有姓名可查，方保穩當。若自向江
頭討船，彼此不相識，來歷無可查，安得不致失誤。且江邊常有賊船，柁公偽裝
商賈，打聽某船有好貨，多致江中劫掠者，皆是在頭查訪去。若不識者誤上他船
，雖主人亦同被害，何況載走一僕乎。今你趕任有限期，豈能在此久待，船賊又
無名姓蹤影，雖告，何從追捕，不如罷休。」倪典史依勸，復在京中，再置切要
之物，急往趕任也。此不識寫船而致誤者，故述為舟行之戒。

娶妾在船夜被拐

揚州有一危棍，以騙局為生。生一女危氏，美貌聰明，年方二八，尚未字人
。同幫計棍，青年伶俐，家無父母。危棍因以女招贅為婿。夫妻歡愛，岳婿同心
。
　　後半年內，無甚生意。適有賈知縣新受官趕任，經過揚州，欲娶一妾，危與
計私議，欲以女脫嫁之。計許諾，自為媒，往與賈爺議。來看稱意，即行聘禮，
受銀八十兩，擇日成婚。危與計同對女曰：「今半年無生意，家用窮迫，故以你
假嫁與賈知縣。其實你夫少年人，何忍舍你。我為父母，止生你一人，何忍舍你
去，只不得已，把你為貨也。況賈爺年老，他眼下未帶長妻來，自然愛惜你。但
恐到任後，接長妻到，必然酷虐你，罵詈鞭撻，自是不免。自古道寧作貧人妻，
莫作貴人妾。今暫送你去，不日即登船矣。你夫暗以船隨行。其船夜掛一白絝為
號。你夜間若可逃即逃過白絝船來，夫即在接你矣。切莫貪睡，誤你夫終身，且
你自受苦楚。」計故挽妻衣涕泣，面懇曰：「你肯許歸，任你去。苦不能逃，吾
寧與你同死，決不忍相舍。」
　　危氏亦泣曰：「父母有命，怎的不歸。只你要隨船候接，不可耽誤。」三人
商議已定。次日賈知縣遣人迎婚，計為媒送去。
　　賈與危氏在店成親。又次日危亦備席待婿，兼為起程。第四日賈同妻收拾上
船。危計二人，送別慇懃。船行一日無恙。
　　次日泊於洲諸。計暗以船隨挨附其傍，掛一白絝於上。危氏同賈夫出船觀玩
，見白絝船在傍，知計夫在候矣。夜與賈宿，著意綢繆，盡雲雨之歡。賈以暮年
新娶，夜夜不虛，況此夜船中，又盡興一次，帖然鼾睡矣。危氏遂密起爬過有白
絝船。計夫早已在候，相見歡甚，正似花再重開，月再圓也，夤夜撐船逃回。
　　次早賈知縣醒來，不見危氏，心甚疑怪。再差一家人往危老家報。危家驚異
，疑是船中乖爭，致逼投水，即趕府具狀告苛逼溺命事。家人數日回報。賈知縣
欲赴任期，不能久待，亦不往訴辨，自逕投任去。
　　三年後，入京朝覲，差家人送些少儀物與危老。見其家有一少婦，抱一幼子
，宛似危氏，馳歸報主。及賈知縣打轎往，並不見蹤。問昨婦何人，危云妻姨之
女，其妻反出來，涕泣詰罵扭問取人，又被騙銀十兩，方得脫身。此誤娶棍女，
而人財兩空，又受盡多少閒氣也。
　　按：妻妾於妻岳之家，既在店成親，又送別登舟，可謂極穩矣。誰知在船後
，夜復能逃。故在外娶妾，不惟審擇外家，兼亦宜審媒人居止，及靠店家一同核
實，方可無失。然大抵不及娶本地人女為更穩也。

買銅物被稍謀死

羅四維，南京鳳陽府臨淮縣人。同僕程三郎，帶銀一百餘兩，往松江買梭布
，往福建建寧府賣。復往崇安買筍。其年筍少價貴，即將銀在此處買走烏銅物，
並三夾杯盤，諸項銅器，用竹箱盛貯，並行李裝作三擔。崇安發夫，直以水口陳
四店寫船。陡遇表親林達亦在此店中。達問買甚貨物，維曰：「只買些銅器去，
更帶杯盤等，欲留家用。」
　　達同牙人陳四，代討一箭船。柁公賴富二，水手李彩、翁暨得，搬其行李上
船甚重，柁公疑是金銀，乃起不良心，一上船後，再不搭人。維曰：「我要速去
，何如不搭人。」柁公曰：「今將晚矣，明日隨搭數人。」便開船。維叫三郎買
些酒菜，今晚飲用。柁公與水手三人商議，今晚錯過機會，明日不好動手。維與
僕飲醉熟睡。半夜後，柁公將船移於閒處，三人將他主僕以刀砍死，丟屍於江。
打開箱看，乃是銅物，止現銀一十五兩。富二曰：「我說都是銀子，三人一場富
貴，原來是這東西。」彩曰：「有這等好貨物，也多值銀。」富二曰：「發在何
處去賣。」彩曰：「何愁無賣處，可安船在一處，沿途發賣，豈無人買。」
　　林達與四維分袂之後，已三個月矣，始到家中往拜四維。
　　維父曰：「小兒出門，尚未歸。」達曰：「差矣！三月前，我在江西水口同
他在牙人陳四店相會。我與牙人同他去討船，說他在福建買銅貨，以竹箱裝作三
擔，竟歸來本處發脫，莫非柁公行歹意乎。」言未畢，父母妻子舉家大哭。達曰
：「且勿哭，倘在途中發賣也未可知。或柁公行歹意，必以銅物賣各處，試往各
店蹤跡銅物，問其來歷，便見明白。縱銅物無蹤，再到水口牙人陳四家，尋柁公
問之，必得下落。」維父然之，叫次子羅達隨達去訪。
　　訪至蕪湖縣鋪中，見其銅物，即問此銅物，是公自買的，抑或他客販來發行
的。舖主曰：「三月前有三個客人來賣者。」
　　達曰：「何處人？」曰：「江西人。」達驚惶曰：「差矣！失手是實。」即
同達逕至水品，問陳四。曰：「前裝表親貨物的柁公是何處人？」陳四曰：「沿
山縣人。」達道其故，即同陳四到沿山捕捉。
　　斯時李彩、翁暨得賣得銅器銀入手，各在妓家去嫖。林、陳窺見彩，即躲之
。林達曰：「他在院中取樂，必不便動，我與你往縣去告，差捕兵緝命，恕不漏
網。」二人入縣告准。陳爺差捕兵六名同林、陳往院中去捕緝。彩與得二人，正
與妓笑飲，陳四指捕兵俱擒鎖之。再到賴富家來。富方出門他適，遇見亦被捉獲
。三人同拿到官。陳爺審問，將三人夾敲受苦不過，只得招認。彩曰：「彼時搬
箱上船，其重非常，疑是金銀，三人方起意謀之，將屍丟落於江。開其箱看，盡
是銅物，只得現銀一十五兩，悔之無及。銅物沿途賣訖，銀已分散。今其事敗，
是我等自作自受，甘認死罪。」陳爺將三人各打五十板，即擬典刑，髒追與羅達
林達領歸。二人叩首而去。
　　按：溪河本險危之地，柁公多蠢暴之徒。若帶實銀在身須深藏嚴防。或帶銅
器鉛錫等物，鎮重類銀，須明與說之，開與見之，以免其垂涎，方保安全。不然
，逐金丸以彈雀，指薏苡為明珠，其不來奸人之睥睨者幾希。若維仇之能報猶幸
子達之得其根腳也。使非因寫船者，以究其柁公，何以殲罪人，而殄厥慝乎。
　　然誅逆何如保躬，死償何如生還。故出行而帶重物者，宜借鑒於斯而慎之密
之，其永無失矣。

帶鏡船中引謀害

熊鎬章，富人，乃世家子也。力足扼虎，兼習棍棒，□□月挾二婢往後園，遇一
虎跳牆入，即退入家，各持鋼叉大杖出。
　　虎對面撲來，鎬以叉抵，順放於地，急打一下。虎復再撲，鎬又叉放下，再
打一下。虎遂回身而去。鎬從後趕打，虎為之倒。
　　疾呼二婢曰：「速來助。」二婢各以大杖對鏖之，虎立死杖下。
　　時稱之曰：「打虎鎬四官。」
　　後思遍遊各勝處，故脫兄云將出外買賣。兄阻之曰：「汝剛而無謀，莫思撰
錢，還恐生禍。」鎬曰：「老僕滿起有力多智，與我同去何妨。」兄不能阻。鎬
帶百餘金行，曰：「吾出外，相機置貨，雖不得利，豈折本乎？有誰人欺得我者
。」
　　游浙粵，有貨可買者，僕滿起曰：「此價甚廉，買歸，必得利。」鎬曰：「
吾遠到此，未遍覽此中景致，若遂置貨，安能輕身自由。」僕累稟幾次，皆不見
聽。知其志在浪遊，不思利也，後只任之。主飲亦飲，主行亦隨，不半年，本去
三分之二矣。起復曰：「不歸將無盤纏。」鎬曰：「本雖少，亦要置些貨歸，可
當遠回人事相送者。」又挨兩月，到湖州，起又催歸。鎬曰：「買何物好？」起
曰：「筆墨上好。」鎬曰：「不在行，不會揀擇，恐受人虧。亦須更買甚物與母
嫂及我妻者，銀本已折，省他輩多口。」起曰：「綢緞鏡好。」鎬曰：「綢緞無
多本，不是這般客。不如買十兩筆墨。十兩鏡罷。」起曰：「亦好。」催趲買歸
，只兩小箱。鎬曰：「此貨甚妙，又簡便易帶。」
　　到江邊搭船，柁公見財主威儀，家人齊整，奈何行李，只兩小箱。及接入船
中，覺箱中慎重，想必盡是銀也，故以言動問曰：「客官從何來？亦不多買些貨
物。」鎬以本少，恐客商見輕，故謊言：「吾家兄敝任在湖廣，吾從任中歸，未
買得甚貨。」柁公曰：「原來是大舍。」又見家人伏侍恭敬，每呼主為相公，使
用皆大手面，不與諸商一類，以此益信為真官舍。
　　船中人皆敬讓之。及到岸，諸商都搬起船。柁公獨留熊大舍曰：「船中客官
多，未能伸敬。今將備一杯酒，敬請大舍。」即上岸，多買嘉肴美酒。夜間勸飲
，甚是慇懃。熊鎬寬心放飲。柁公又苦勸家人酒。滿起心知其非好意，初詐推不
飲，後難禁其勸，亦飲數杯，推醉去睡。熊舍憑柁公勸飲，真醉不醒事。
　　起俟其睡熟，即起對柁公曰：「吾非真醉，今將近家，心中憂悶，吃酒不下
耳。此相公酒色之徒。大相公在任中，將幾百兩銀打發他歸，在路上嫖用都荊只
帶得幾把筆幾面鏡歸與姪子輩作人事耳。明日太老爺歸必責我不能諫阻。世有此
人，見酒如糖，又好誇口，怎麼諫他。我試開兩箱與你看，其中那有釐銀。」即
取鎖匙開兩箱，惟筆與鏡，並無銀兩。起取兩面鏡送柁公，曰：「一路來多蒙照
顧，各送一鏡與你用。」柁公曰：「主物不可擅送人。」起曰：「拿一半去，他
也理不得。到家後，那曉得數。」復鎖住箱，與柁公去睡。起一夜提防。
　　次日上岸，熊曰：「雖得柁公如此好意，再賞他銀一錢。」
　　歸家，起曰：「可數過鏡，勿令有失。」鎬撿過曰：「更失兩面。」起曰：
「吾將這兩面鏡換你我兩顆頭歸，主人尚未知乎？」鎬曰：「你何狂言。」起將
船中勸飲事，一一敘之，曰：「彼非欲謀害，將別之人，何如此更費酒饌，若慇
懃乎？」鎬驚曰：「是也。非爾知事，險喪二命耳。」一家人聞之皆喜，重賞滿
起。
　　按：鎬本膏梁之子，以縱性為快，以誇口為高，□□世路之險。若非滿起心明，
輕以二命付魚腹耳。
　　遠行者，主若疏滿，得一謹密家人亦大有益。故旅以喪童僕為厲，以得童僕
為吉，聖人係旅之義大矣哉！

行李誤挑往別船

陸夢麟，江西進賢人，往福建海澄縣買胡椒十餘擔，復往蕪湖發賣。有一客
伙，將硼砂一擔對換，餘者以銀找之。次日叫店家，寫柁公陳涯四船，直到建寧
。諸貨都搬入船，只一僕詹興挑實落行李一擔，跟夢麟同行。途中陡遇一鄉親，
動問家中事務，語喇喇不能休，乃命僕先擔行李上船，再來此聽使用。
　　僕挑往別船去，收在船倉已訖，再來尋主，尚與鄉親談敘未決。
　　見僕來，即差之別幹，始辭鄉親到船。查行李未見，即將家人打罵。又坐柁
公偷去，狀告本縣胡爺。言柁公盜他賣胡椒銀一百餘兩，以店家祝念九作證。柁
公訴船中有客商十數伙，那見他僕挑行李上船。胡爺拘來審問，同船眾商都談未
曾見挑甚行李。胡爺曰：「船不漏針，別貨物都在，獨行李有銀，便會失落。」
將柁公敲挾，不認，曰：「是他僕詹興見囊中有銀，自盜去，以陷我。或錯擔別
船去，以致有失。小人雖挾死難招。」
　　胡爺又審詹興曰：「想是你錯認別人船為己船，忙中有失，非你背主，好好
招來，免挾。」詹興不認，乃挾敲一百。受苦不過，只得招認：「是主人路遇鄉
親談話，我自擔上船去，藏入船倉訖，再回聽主差喚。及再到船，並未見行李，
是我一時錯認，以致有失。恐主人加罪於我，我故不敢承。望老爺救小人一命。
」胡爺將詹興責三十板，勸夢麟曰：「是你自錯。凡出外為商，銀物不可離身。
當擔行李時，須叫詹興看守，待你到船，然後差別人，縱錯上別船，亦不會失。
今若此，是你命該失財，豈可以怨僕乎。」各發出免供。
　　按：貨物上船，須不離人看守，要防柁公侵盜。
　　人要得智僕為吉也，故雛僕之挑行李、銀物所係，須跟在身邊。托在實落，
主無所失。苦先令挑去，錯寄別船，安能無失哉。然麟徒知敘舊之談，致備誤喪
其財而干訟者，何其愚也。諸商鑒此可為後戒。

腳夫挑走起船貨

建城溪邊，凡客船到岸，眾腳夫叢集，求僱擔代挑入城。
　　有老成客，必喝退眾夫，待船貨齊收上岸，都數紀定，然後分作幾擔，叫幾
名腳夫，自相識認，乃發入城，急令人跟行其後，方保無失。若雛家到，眾腳夫
不管物件檢齊否，即為收括上擔，及急跟夫去，多致遺物在船中未盡收。
　　有侯官縣一田秀才出外作館，年冬歸，得束金四十餘兩，衣被物件，亦十餘
兩，共作兩大籠，經過建城，欲入拜鄉親，命一腳夫挑籠先行。田乃儒家，從後
緩步隨之。腳夫見其來遲，一步緊一步，攢入城門，入鬧攘處，更是疾行，遂挑
入曲巷逃走。田從後雖叫止步，那能止得。入城曲巷多岐，何處可尋。
　　次日往府呂巡捕呈之。呂捕衙是精明官，以腳夫拐物，須用腳夫查之。即叫
二差人來，「你認定這田相公，今午穿白長衫，在船中行李到，必有腳夫挑走，
你二人從後密跟到他家拿來。」再對田秀才曰：「你今日討假行李一擔，在十里
外搭船來府，照前日到岸時叫腳夫來挑。你穿白長衫去，此兩差人易認。若已在
傍，你故意緩行，任此腳夫挑去，必能拿得前腳夫。」
　　田秀才領會其意，即日下午備行李從十里外搭船到，見此兩差人在傍，各相
認得，故叫腳夫挑行李，從後緩隨腳夫，果然挑走。二公差邐迤跟到家，拿住，
曰：「呂爺叫你，」腳夫黃三不知來歷，只得隨拄。呂爺曰：「你緣何挑走秀才
行李？」
　　黃三驚曰：「只暫寄我家，便欲送還。」官止喝打五板，田秀才方到衙。呂
爺叮嚀黃三曰：「今日且饒你罪。這相公昨日被腳夫挑走一擔籠，限你兩日，代
跟究來，若尋不出，定坐你陪。」
　　黃三曰：「河下挑夫兩日換一班，昨日不是我輩。」呂爺曰：「你即跟定昨
日的。」黃三密訪兩日，不能得。第三日公差來拿，到半途見一腳夫柳五，將銀
三錢換錢用，隨即買魚肉等歸家。黃三再拿到衙，稟曰：「並訪不得，只今遇柳
五換錢，多買魚肉，事有可疑。」捕衙立差四人，同田秀才黃三直往柳五家搜。
只一間小房，搜果見贓。拿到捕衙，柳五供曰：「銀物現在。前五日未敢出門，
今日止用銀三錢，換錢買物作歡。拐盜是實。」捕衙發打二十板，曰：「你二腳
夫拐盜客貨，各該擬徒，但黃三捕出柳五，以此贖罪，再打十板釋放，以懲後日
。
　　姑念柳五窮漢，只擬不應罪，納完發放。」再叫田秀才具領狀來，盡將原物
領去。不數日，拿得真賊正犯。非有治才，安能如此哉！
　　按：腳夫挑走貨物處處有之，故出行最宜慎防。
　　若呂捕衙之發奸，得捕盜之不遺餘力者，全在以腳夫查腳夫一著，所謂以蠻
夷攻蠻夷是也。又諺云：賊拿賊，針挑刺，亦此意也。僱夫者，可以為戒，捕盜
者可以為法。

第十三類      	詩詞騙

偽裝道士騙鹽使

唐寅，字伯虎，又字子畏，南京吳趨裡人也，中弘治戊午南京解元。因事被
黜之後，遂放浪不羈，流留花酒。善詩文，畫極工。與文徵明、文徵仲、祝希哲
等為友，皆極一時之名流也。日遊平康妓家，滑稽為樂，隨口成文。有一皂隸執
紙一張求畫。伯虎援筆畫螺螄十餘個，題詩於上云：「不是蝤蛑不是蛏，海味之
中少此名。千呼萬呼呼不出，只待人來打窟臀。」
　　眾皆大笑。
　　偶一日出，見縣前枷一和尚，眾人請曰：「可將此和尚作詩一首。」伯虎詢
知和尚被枷緣由，援筆題於枷上曰：「皂隸官差去彩茶，不要文銀只要賒。縣裡
捉來三十板，方盤托出大西瓜。」知縣送客出來，見之，問是何人所作。或以伯
虎對，即將和尚釋之。其捷於口才，大約類此。
　　一日，與祝希哲等十數輩攜裝游維揚，日與妓者飲酒，聲色為樂。將及一月
，貲用殆荊希哲曰：「黃金用盡，作何計策乎？」伯虎曰：「無妨。當今鹽使者
貲財巨萬，我和你二人，可假扮女貞觀道士以化之。」二人即扮道士。值鹽使者
升堂，二人俯伏階下云：「女貞觀道士參見。」鹽使者大怒曰：「豈不聞御史台
風霜凜凜耶，是何道者，敢此無狀。」將撻之。二人徐對曰：「明公以小道為遊
方覓食者耶。小道遍遊天下，所交者皆極海內名流，即如吳邑唐伯虎、文徵明、
祝希哲輩，無不與小道折節為友，凡詩詞歌賦，應口輒成。明公如不信，願奏奔
惟明公所命。」鹽使者乃指堂下石牛為題，命二人聯詩一首。伯虎應聲即吟云：
「嵯峨怪石倚雲邊。」哲云：「拋擲於今定幾年。」虎云：「苔蘚作毛因雨長。
」哲云：「藤蘿穿鼻任風牽。」虎云：「從來不食溪邊草。」哲云：「自古難耕
隴上田。」虎云：「怪殺牧童鞭不起。」哲云：「笛聲斜掛夕陽煙。」鹽使者覽
畢，霽色問曰：「詩則佳矣。將欲何為？」二人曰：「頃者女貞觀圯壞，聞明公
寬仁好施，願捐俸金修葺，以成勝事，亦且不朽。」鹽使者大悅，即檄吳興二縣
，可給庫銀五百與之。
　　二人見鹽使者應允，連夜赴吳興，假為道士說關節行狀，對吳興二縣云：「
今有鹽使者，修葺女貞觀，此係盛舉，可即依數與之，不可寬緩。」吳興二縣，
果如數與之。二人得銀大悅，曰：「不將萬丈深潭計，安得驪龍項下珠。」復往
維揚，聚交遊十數輩於妓者家，歡呼劇飲，縱其所樂。不十數日，五百之金費用
殆荊後鹽使者按臨吳興，束衣冠往女貞觀，則見其傾圯如故，召吳興二縣責之。
二縣對曰：「日前唐伯虎與祝希哲從維揚來，極稱明公興此盛舉，小知縣即依數
與之矣。」鹽使者悵然，知為二人所騙，但惜其才，故亦不究。
　　按：唐伯虎、祝希哲皆海內一時名家也，但以不得志於時，遂縱於聲色，青
樓酒肆無不聞其名。然非口若懸河，才高倚馬，豈能傾動使院，此之騙可謂騙之
善矣。獨計當今冠進賢而坐虎皮者，咸思削民脂以潤私囊，斂眾怨以肥身家，其
所以騙民者何如。乃一旦反為唐、祝所騙，亦可為貪墨者一儆。但其知而不究，
亦可謂有憐才之心者矣。

陳全遺計嫖名妓