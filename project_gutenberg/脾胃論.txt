28  <>金•李杲著••脾胃論

建檔：行政院衛生署中醫藥委員會　何威德技正

==大標題==  脾胃論卷上  金  真定李杲著

==中標題==  脾胃論目錄〔待補〕

==中標題==  脾胃虛實傳變論。

五臟別論云：胃大腸小腸三焦膀胱此五者，天氣之所生也，其氣象天，故瀉而不藏
，此受五臟濁氣，名曰傳化之府，此不能久留，輸瀉者也，所謂五臟者，藏精氣而
不瀉也，故滿而不能實，六腑者，傳化物而不藏，故實而不能滿，所以然者，水穀
入口，則胃實而腸虛，食下則腸實而胃虛，故曰：實而不滿，滿而不實也，陰陽應
象大論云：谷氣通於脾，六經為川，腸胃為海，九竅為水注之氣，九竅者，五臟主
之，五臟皆得胃氣乃能通利，通評虛實論云：頭痛耳鳴，九竅不利，腸胃之所生也
，胃氣一虛，耳目口鼻俱為之病，經脈別論云：食氣入胃，散精於肝，淫氣於筋，
食氣入胃，濁氣歸心，淫精於脈，脈氣流經，經氣歸於肺，肺朝百脈，輸精於皮毛
，毛脈合精，行氣於腑，腑精神明留於四臟，氣歸於權衡，權衡以平，氣口成寸，
以決死生，飲入於胃，遊溢精氣，上輸於脾，脾氣散精，上歸於肺，通調水道，下
輸膀胱，水精四布，五經並行，合於四時，五臟陰陽揆度以為常也，又云：陰之所
生，本在五味，陰之五官，本在五味，至於五味，口嗜而欲食之，必自裁制，勿使
過焉，過則傷其正也，謹和五味，骨正筋柔，氣血以流，腠理以密，如是則骨氣以
精，謹道如法，長有天命，平人氣象論云：人以水穀為本，故人絕水穀，則死，脈
無胃氣亦死，所謂無胃氣者，非肝不弦腎不石也，歷觀諸篇而參考之，則元氣之充
足，皆由脾胃之氣無所傷而後能滋養元氣，若胃氣之本弱，飲食自倍，則脾胃之氣
既傷，而元氣亦不能充，而諸病之所由生也，內經之旨，皎如日月，猶恐後人有所
未達，故靈樞經中，復申其說，經云：水穀入口，其味有五，各注其海，津液各走
其道，胃者，水穀之海，其輸上在氣街，下至三里，水穀之海有餘則腹滿，水穀之
海不足則饑不受穀，食人之所受氣者，穀也，穀之所注者，胃也，胃者，水穀氣血
之海也，海之所行，雲氣者，天下也，胃之所出，氣血者，經隧也，經隧者，五臟
六腑之大絡也，又云：五穀入於胃也，其糟粕津液宗氣分為三隧，故宗氣積於胸中
，出於喉嚨，以貫心肺，而行呼吸焉，榮氣者，泌其津液，注之於脈，化而為血，
以榮四末，內注五臟六腑，以應刻數焉，衛者，出其悍氣之慓疾，而行於四肢，血
肉皮膚之間而不休者也，又云：中焦之所出，亦並胃中出上焦之後，此所受氣者，
泌糟粕，蒸津液，化為精微，上注於肺，脈乃化而為血，以奉生身，莫貴於此，聖
人諄復其辭而不憚其煩者，仁天下後世之心亦惓惓矣，故夫飲食不節，寒溫不適，
脾胃乃傷，此因喜怒憂恐，損耗元氣，資助心火，火與元氣不兩立，火勝則乘其土
位，此所以病也，調經篇云：病生陰者，得之飲食居處陰陽喜怒，又云：陰虛則內
熱，有所勞倦，形氣衰少，穀氣不盛，上焦不行，下脘不通，胃氣熱，熱氣熏胸中
，故為內熱，脾胃一傷，五亂互作，其始病，遍身壯熱，頭痛目眩，肢體沉重，四
肢不收，怠惰嗜臥，為熱所傷，元氣不能運用，故四肢困怠如此，聖人著之於經，
謂人以胃土為本，成文演義，互相發明，不一而止，麤工不解，讀妄意施用，本以
活人，反以害人，今舉經中，言病從脾胃所生及養生當實元氣者，條陳之，生氣通
天論云：蒼天之氣，清淨則志意治，順之則陽氣固，雖有賊邪，弗能害也，此因時
之序，故聖人傳精神，服天氣而通神明，失之內，閉九竅，外壅肌肉，衛氣散解，
此謂自傷氣之削也，陽氣者，煩勞則張，精絕辟積於夏，使人煎厥，目肓耳閉，潰
潰乎若壞都，故蒼天之氣貴清淨，陽氣惡煩勞，病從脾胃生者一也，五常政大論云
：陰精所奉其人壽，陽精所降其人夭，陰精所奉謂脾胃既和，穀氣上升，春夏令行
，故其人壽；陽精所降，謂脾胃不和，穀氣下流，收藏令行，故其人夭，病從脾胃
生者二也，六節藏象論云：脾胃大腸小腸三焦膀胱者，倉廩之本，榮之居也，名曰
器能化槽粕，轉味而入出者也，其華在唇四白，其充在肌，其味甘，其色黃，此至
陰之類，通於上氣，凡十一臟皆取決於膽也，膽者，少陽春升之氣，春氣升則萬化
安，故膽氣春升，則餘臟從之，膽氣不升則餐泄腸澼不一而起矣，病從脾胃生者三
也，經云：天食人以五氣，地食人以五味，五氣入鼻，藏於心肺，上使五色修明，
音聲能彰，五味入口，藏於腸胃，味有所藏，以養五氣，氣和而生，津液相成，神
乃自生，此謂之氣者，上焦開發，宣五穀味，熏膚充身澤毛，若霧露之溉氣，或乖
錯人，何以生病，從脾胃生者四也，豈特四者，至於經綸天地之邪氣，感則害人五
臟六腑，及形氣俱虛，乃受外邪，不因虛邪，賊邪不能獨傷人，諸病從脾胃而生，
明矣，聖人旨意，重見疊出，詳盡如此，且垂戒云，法於陰陽，和於術數，食飲有
節，起居有常，不妄作勞，故能形與神俱，而盡終其天年，度百歲乃去，由是言之
，飲食起居之際，可不慎哉？

==中標題==  藏氣法時升降浮沉補瀉圖說。

五行相生，木火土金水，循環無端，惟脾無正行於四季之末，各旺一十八日，以生
四臟，四季者，辰戌丑未是也，人身形以應九野，左足主立春，丑位是也，左手主
立夏，辰位是也，右手主立秋，未位是也，右足主立冬，戌位是也，戊土其本氣，
平其兼氣，溫涼寒熱，在人以胃應之，巳土其本味，鹹其兼味，辛甘酸苦，在人以
脾應之，脾胃兼化，其病治之，其從其宜，不可定體，肝肺之病在水火之間，順逆
傳變不同，溫涼不定，當求責耳。

==中標題==  脾胃勝衰論。

胃中元氣盛則能食而不傷，過時而不饑，脾胃俱旺則能食而肥，脾胃俱虛則不能食
而瘦，或少食而肥，雖肥而四肢不舉，蓋脾實而邪氣盛也，又有善食而瘦者，胃伏
火邪於氣分則能食，脾虛則肌肉削，即食也，叔和云：多食亦肌虛，此之謂也，
夫飲食不節則胃病，胃病則氣短，精神少而生大熱，有時而顯火，上行獨燎其面，
黃帝鍼經云：面熱者，足陽明病，胃既病，則脾無所稟受，脾為死陰，不主時也，
故亦從而病焉，形體勞役則脾病，病脾則怠惰嗜臥，四肢不收，大便泄瀉，脾既病
則其胃不能獨行津液，故亦從而病焉，大抵脾胃虛弱，陽氣不能生長，是春夏之令
不行，五臟之氣不生，脾病則下流乘腎，土克水則骨乏無力，是為骨痿，令人骨髓
空虛，足不能履地，是陰氣重疊，此陰盛陽虛之證，大法云：汗之則愈，下之則死
，若用辛甘之藥滋胃，當升當浮，使生長之氣旺，言其汗者，非正發汗也，為助陽
也，夫胃病其脈緩，脾病其脈遲，且其人當臍有動氣，按之牢，若痛，若火乘土位
，其脈洪緩，更有身熱心中不便之證，此陽氣衰弱不能生發，不當於五臟中求其邪
氣，但當從臟氣法時論中升降浮沉補瀉法用藥耳，如脈緩，病怠惰嗜臥，四肢不收
，或大便泄瀉，此濕勝，從平胃散；若脈弦，氣弱自汗，四肢發熱，或大便泄瀉，
或皮毛枯槁，髮脫落，從黃耆建中湯；脈虛而血弱，於四物湯中摘一味或二味，以
本顯證中加之，或真氣虛弱，及氣短脈弱，從四君子湯；或渴或小便閉澀，赤黃多
少，從五苓散去桂摘一二味加正藥中，已上五藥，當於本證中，隨所兼見證加減，
假令表虛自汗，春夏加黃耆，秋冬加桂，如腹中急縮或脈弦，加防風，急甚加甘草
，腹中窄狹或氣短者亦加之，腹滿氣不轉者勿加，雖氣不轉而脾胃中氣不和者，勿
去，但加厚朴以破滯氣，然亦不可多用，於甘草五分中加一分可也，腹中夯悶，此
非腹脹，乃散而不收，可加芍藥收之，如肺氣短促或不足者，加人參白芍藥，中焦
用白芍藥則脾中升陽，使肝膽之邪不敢犯也，腹中窄狹及縮急者去之，及諸酸澀藥
亦不可用，腹中痛者加甘草白芍藥，稼穡作甘，甘者，巳也，曲直作酸，酸者，甲
也，甲已化土，此仲景妙法也，腹痛兼發熱加黃芩，惡寒或腹中覺寒加桂，怠惰嗜
臥，有濕，胃虛不能食，或沉困或泄瀉加蒼朮，自汗加白朮，小便不利加茯苓，渴
亦加之，氣弱者加白茯苓人參，氣盛者加赤茯苓縮砂仁，氣復不能轉運有熱者微加
黃連，心煩亂亦如之，小便少者加豬苓澤瀉，汗多津液竭於上勿加之，是津液還入
胃中，欲自行也，不渴而小便閉塞不通加炒黃柏知母，小便澀者加炒滑石，小便淋
澀者加澤瀉並五苓散，治渴而小便不利無惡寒者不得用桂，不渴而小便自利妄見妄
聞乃瘀血證，用炒黃柏知母以除胸中燥熱，竅不利而淋加澤瀉炒滑石，只治竅不利
者六一散中加木通亦可，心臟熱者用錢氏方中導赤散，中滿或但腹脹者加厚朴，氣
不順者橘皮，氣滯加青皮一橘皮三，氣短小便利者四君子湯中去茯苓加黃耆以補之
，如腹中氣不轉者更加甘草一半；腹中刺痛或周身刺痛者，或堳瑼抶﹞中ˉ快是
也，或虛坐而大便不得者，皆血虛也，血虛則堳獢或血氣虛弱而目睛痛者，皆加
當歸身；頭痛者加川芎，苦頭痛加細辛，此少陰頭痛也；髮脫落及臍下痛，加熟地
黃。予平昔調理脾胃虛弱，於此五藥中加減，如五臟證中互顯一二證，各對證加藥
，無不驗，然終不能使人完復，後或有因而再至者，亦由督任衝三脈為邪，皆胃氣
虛弱之所致也，法雖依證加減，執方療病不依素問法度耳，是以檢討素問難經，及
黃帝鍼經中說，脾胃不足之源，乃陽氣不足陰氣有餘，當從六氣不足升降浮沉法，
隨證用藥治之，蓋脾胃不足，不同餘臟，無定體故也，其治肝心肺腎有餘不足，或
補或瀉，惟益脾胃之藥為切，經言至而不至，是為不及所勝妄行，所生受病，所不
勝乘之也，至而不至者，謂從後來者為虛邪，心與小腸來乘脾胃也，脾胃脈中見浮
大而弦，其病或煩燥悶亂，或四肢發熱，或口苦舌乾咽乾，飲食不節，勞役所傷，
以致脾胃虛弱，乃血所生病，主口中津液不行，故口乾咽乾也，病人自以為渴，醫
者治以五苓散，謂止渴燥而反加渴燥，乃重竭津液，以致危亡，經云：虛則補其母
，當於心與小腸中以補脾胃之根蒂者，甘溫之藥為之主，以苦寒之藥為之使，以酸
味為之臣佐，以其心苦緩，急食酸以收之，心火旺則肺金受邪，金虛則以酸補之，
次以甘溫，反甘寒之劑，於脾胃中瀉心火之亢盛，是治其本也，所勝妄行者，言心
火旺能令母實，母者，肝木也，肝木旺則挾火勢，無所畏懼而妄行也，故脾胃先受
之，或身體沉重，走疰疼痛，蓋濕熱相搏，而風熱鬱而不得伸，附著于有形也，或
多怒者，風熱下陷于地中也，或目病而生內障者，脾裹血，胃主血，心主脈，脈主
血之府也，或云：心主血，又云：肝主血，肝之竅開於目也，或妄見妄聞，起妄心
，夜夢亡人，四肢滿閉轉筋，皆肝木大盛而為邪也，或生痿或生痹，或生厥或中風
，或生惡瘡或作腎痿，或為上熱下寒，為邪不一，皆風熱不得升長而木火遏於有形
中也，所生受病者，言肺受土火木之邪而清肅之氣傷，或胸滿少氣短氣者，肺主諸
氣，五臟之氣皆不足，而陽道不行也，或咳嗽寒熱者，濕熱乘其內也，所不勝乘之
者，水乘木之妄行而反來侮土，故腎入心為汗，入肝為泣，入脾為涎，入肺為痰，
為嗽為涕，為嚏為水，出鼻也，一說下元土盛克水，致督任衝三脈盛，火旺煎熬，
令水沸騰而乘脾肺，故痰涎唾出於口也，下行為陰汗，為外腎冷，為足不任身，為
腳下隱痛，或水附木勢而上為眼澀，為眵為冷淚，此皆由肺金之虛而寡于畏也，夫
脾胃不足，皆為血病，是陽氣不足，陰氣有餘，故九竅不通，諸陽氣根於陰血中，
陰血受火邪則陰盛，陰盛則上乘陽分，而陽道不行，無生發升騰之象也，夫陽氣走
空竅者也，陰氣附形質者也，如陰氣附於土，陽氣升於天，則各安其分也，今所立
方中，有辛甘溫藥者，非獨用也，復有甘苦大寒之劑，亦非獨用也，以火酒二製為
之使，引苦甘寒藥至頂而復入於腎肝之下，此所謂升降浮沉之道，自耦而奇，奇而
至耦者也（陽分奇陰分耦），瀉陰火以諸風藥，升發陽氣以滋肝膽之用，是令陽氣
生，上出于陰分，末用辛甘溫藥接其升藥，使大發散於陽分而令走九竅也，經云：
食入于胃，散精于肝，淫氣於筋，食入于胃，濁氣歸心，淫精於脈，脈氣流經，經
氣歸於肺，肺朝百脈，輸精於皮毛，毛脈合精，行氣於腑，且飲食入胃，先行陽道
，而陽氣升浮也，浮者，陽氣散滿，皮毛升者，充塞頭頂，則九竅通利也，若飲食
不節，損其胃氣，不能剋化，散於肝，歸於心，溢於肺，食入則昏冒欲睡，得臥則
食在一邊，氣暫得舒，是知升發之氣不行者此也，經云：飲食於胃，遊溢精氣，上
輸於脾，脾氣散精，上歸於肺，病人飲入胃，遽覺至臍下，便欲小便，由精氣不輸
於脾，不歸於肺，則心火上攻，使口燥咽乾，是陰氣太盛，其理甚易知也，況脾胃
病則當臍有動氣，按之牢，若痛，有是者，乃脾胃虛，無是則非也，亦可作明辯矣
。

脾胃不足，是火不能生土而反抗拒，此至而不至，是為不及也。

白朮（君），人參（臣），甘草（佐），芍藥（佐），黃連（使），黃耆（臣），
桑白皮（佐）

，凡諸風藥，皆是風能勝濕也，及諸甘溫藥亦可。

心火亢盛乘於脾胃之位，亦至而不至，是為不及也。

黃連（君），黃柏（臣），生地黃（臣），芍藥（佐），石膏（佐），知母（佐）
，黃芩（佐），甘草（使）。

肝木妄行，胸痛，口苦舌乾，往來寒熱而嘔，多怒，四肢滿閉，淋溲便難，轉筋
腹中急痛，此所不勝乘之也。

羌活（佐），防風（臣），升麻（使），柴胡（君），獨活（佐），芍藥（臣），
豬苓，澤瀉（佐），肉桂（臣），膆說川芎，細辛，蔓荊子，白芷，石膏，黃柏
（佐），知母，滑石。

肺金受邪，由脾胃虛弱，不能生肺，乃所生受病也，故咳嗽氣短，氣上，皮毛不能
禦寒，精神少而渴，情慘慘色不樂，皆陽氣不足，陰氣有餘，是體有餘而用不足也
。

人參（君），白朮（佐），白芍藥（佐），橘皮（臣），青皮（以破滯氣），黃耆
（臣），桂枝（佐），桔梗（引用），桑白皮（佐），甘草（諸酸之藥皆可），木
香（佐），檳榔，五味子（佐此二味除客熱）。

腎水反來侮土，所勝者妄行也，作涎及清涕唾多溺多而惡寒者是也，土火復之，及
二脈為邪，則足不任身，足下痛，不踐地，骨乏無力，喜睡，兩丸冷，腹陰陰而痛
，妄聞妄見，腰脊背脾皆痛。

乾薑（君），白朮（臣），蒼朮（佐），附子（佐炮少許），肉桂（去皮少許），
川烏頭（臣），茯苓（佐），澤瀉（使），豬苓（佐）。

夫飲食入胃，陽氣上行，津液與氣入於心，貫於肺，充貫皮毛，散于百脈，脾稟氣
于胃而澆灌四旁，榮養氣血者也，今飲食損胃，勞倦傷脾，脾胃虛則火邪乘之而生
大熱，當先於心分，補脾之源，蓋土生於火，兼於脾胃中瀉火，主生化之源，足陽
明為十二經之海，主經營之氣，諸經皆稟之，言陽明厥陰與何經相併而為病，酌中
以用藥如權之在衡，在兩則有在兩之中，在斤則有在斤之中也，所以言此者，發明
脾胃之病，不可一例而推之，不可一途而取之，欲人知百病皆由脾胃衰而生也，毫
釐之失，則災害立生，假如時在長夏，於長夏之令中立方，謂正當主氣衰而客氣旺
之時也，後之處方者，當從此法加時令藥，名曰補脾胃瀉陰火升陽湯。

補脾胃瀉陰火升陽湯：

柴胡（一兩五錢），甘草（炙），黃耆（臣），蒼朮（泔浸去黑皮切作片子，日曝
乾剉碎炒），羌活（各一兩），升麻（八錢），人參（臣），黃芩（各七錢），黃
連（去鬚酒製五錢炒為臣為佐），石膏（少許長夏微用過時去之從權）。

右件咀，每服三錢，水二盞煎至一盞，去柤，大溫服早飯後午飯前，間日服，服
藥之時宜減食，宜美食，服藥訖，忌語話一二時辰許，及酒濕麵大料物之類，恐大
濕熱之物，復助火邪而愈損元氣也，亦忌冷水及寒涼淡滲之物及諸果，恐陽氣不能
生旺也，宜溫食及薄滋味以助陽氣，大抵此法此藥欲令陽氣升浮耳，若滲泄淡味皆
為滋陰之味，為大禁也，雖然亦有從權而用之者，如見腎火旺及督任衝三脈盛，則
用黃柏知母酒洗訖火炒製加之，若分兩則臨病斟酌，不可久服，恐助陰氣而為害也
，小便赤或澀當利之，大便澀當行之，此亦從權也，得利則勿再服，此雖立食禁法
，若可食之物一切禁之，則胃氣失所養也，亦當從權而食之以滋胃也。

==中標題==  肺之脾胃虛論。

脾胃之虛，怠惰嗜臥，四肢不收，時值秋燥令行，濕熱少退，體重節痛，口苦舌乾
，食無味，大便不調，小便頻數，不嗜食，食不消，兼見肺病，灑淅惡寒，慘慘不
樂，面色惡而不和，乃陽氣不升故也，當升陽益胃，名之曰升陽益胃湯。

升陽益胃湯：

黃耆（二兩），人參（去蘆一兩），半夏（湯洗此一味脈澀者宜用），甘草（炙一
兩），白芍藥，防風（以其秋旺故以辛溫瀉之），羌活，獨活（各五錢），橘皮（
不去攘四錢），茯苓（小便利不渴者勿用），澤瀉（不淋勿用），柴胡，白朮（各
三錢），黃連（二錢）。

何故秋旺用人參白朮勺藥之類反補肺，為脾胃虛則肺最受病，故因時而補易為力也
。

右咀，每服三錢，生薑五片棗二枚去核，水三盞同煎至一盞，去柤，溫服，早飯
午飯之間服之，禁忌如前，其藥漸加至五錢，止服藥後，如小便罷而病加增劇，是
不宜利小便，當少去茯苓澤瀉，若喜食，初一二日不可飽食，恐胃再傷，以藥力尚
少，胃氣不得轉運升發也，須薄滋味之食或美食助其藥力，益升浮之氣而滋其胃氣
也，慎不可淡食以損藥力而助邪氣之降沉也，可以小役形體，仗胃與藥得轉運升發
，慎勿大勞役使復傷，若脾胃得安靜尤佳，若胃氣少，覺強壯，少食果以助穀藥之
力，經云：五穀為養，五果為助者也。

==中標題==  君臣佐使法。

至真要大論云：有毒無毒，所治為主，主病者，為君，佐君者，為臣，應臣者，為
使，一法，力大者為君，凡藥之所用皆以氣味為主，補瀉在味，隨時換氣，氣薄者
，為陽中之陰，氣厚者，為陽中之陽，味薄者，為陰中之陽，味厚者，為陰中之陰
，辛甘淡中熱者，為陽中之陽，辛甘淡中寒者，為陽中之陰，酸苦鹹之寒者，為陰
中之陰，酸苦鹹之熱者，為陰中之陽，夫辛甘淡酸苦鹹，乃味之陰陽，又為地之陰
陽也，溫涼寒熱，乃氣之陰陽，又為天之陰陽也，氣味生成，而陰陽造化之機存焉
，一物之內，氣味兼有，一藥之中，理性具焉，主對治療，由是而出，假令治表實
，麻黃葛根，表虛，桂枝黃耆，媢瞗枳實大黃，媯瞗人參芍藥，熱者，黃芩黃
連，寒者，乾薑附子之類為君，君藥分兩最多，臣藥次之，使藥又次之，不可令臣
過於君，君臣有序，相與宣攝，則可以禦邪除病矣，如傷寒論云：陽脈澀，陰脈弦
，法當腹中急痛，以芍藥之酸於土中瀉木為君，飴糖炙甘草，甘溫補脾養胃為臣，
水挾木勢亦來侮土，故脈弦至腹痛，肉桂大辛熱佐芍藥以退寒水，薑棗甘辛溫發散
陽氣行於經脈皮毛為使，建中之名，於此見焉，有緩急收散升降浮沉澀滑之類非一
，從權立法於後。

如皮手肌肉之不伸，無大熱不能食而渴者，加葛根五錢；燥熱及胃氣上衝，為衝脈
所逆或作逆氣而堳瑼怴加炒黃柏知母；覺胸中熱而不渴，加炒黃芩；如胸中結滯
氣澀，或有熱病者，亦各加之；如食少而大便少者，津液不足也，勿利之，益氣補
胃自行矣。

如氣弱氣短者，加人參，只升陽之劑助陽尤勝，加人參；惡熱發熱而燥渴，脈洪大
，白虎湯主之，或喘者加人參，如渴不止，寒水石石膏各等分，少少與之，即錢氏
方中甘露散，主身大熱而小便數，或上飲下溲，此燥熱也，氣燥加白葵花，血燥加
赤葵花。

如脈弦，只加風藥，不可用五苓散；如小便行，病增者，此內燥，津液不能停當，
致津液，加炒黃柏赤葵花；如心下痞悶者，加黃連一黃芩三，減諸甘藥，不能食，
心下軟而痞者，甘草瀉心湯則愈（痞有九種，治有仲景湯五方，瀉心湯）；如喘滿
者，加炙厚朴。

如胃虛弱而痞者，加甘草。

如喘而小便不利者，加苦亭藶（小便不利者加之，小便利為禁藥也）；如氣短氣弱
而腹微滿者，不去人參，去甘草加厚朴，然不若苦味泄之而不令大便行。

如腹微滿而氣不轉，加之中滿者，去甘草倍黃連加黃柏更加三味五苓散小許，此病
雖宜升宜汗，如汗多亡陽加黃芩，四肢煩熱肌熱與羌活柴胡升麻葛根甘草則愈。

如鼻流清涕，惡風或項背脊膂強痛，羌活防風甘草等分黃耆加倍臨臥服之。

如有大熱，脈洪大加苦寒劑而熱不退者，加石膏。

如脾胃中熱，加黃連甘草。

凡治此病，脈數者當用黃柏，或少加黃連，以柴胡蒼朮黃耆甘草更加升麻得汗出則
脈必下，乃火鬱則發之也。

如證退而脈數不退，不洪大而疾有力者，多減苦藥，加石膏；如大便軟或泄者，加
桔梗，食後服之，此藥若誤用則其害非細，用者當斟酌，旋旋加之，如食少者不可
用石膏，石膏善能去脈數疾病退脈數，不退者，不可治也；如不大渴亦不可用，如
脈弦而數者，此陰氣也，風藥升陽以發火鬱則脈數峻退矣，已上五法，加滅未盡，
特以明大概耳。

==中標題==  分經隨病制方。

脈經云：風寒汗出，肩背痛，中風，小便數而欠者，風熱乘其肺，使脈氣鬱甚也，
當瀉風熱以通氣防風湯主之。

通氣防風湯：

柴胡，升麻，黃耆（已上各一錢），羌活，防風，橘皮，人參，甘草（各五分），
膆說]三分），青皮，白豆寇仁，黃柏（各二分）。

右咀，都作一服，水二大盞煎至一盞，去柤，溫服食後，氣盛者宜服，面白脫色
氣短者勿服。

如小便遺失者，肺氣虛也，宜安臥養氣，禁勞役，以黃耆人參之類補之，不愈當責
有熱加黃柏生地黃。

如肩背痛，不可回顧，此手太陽氣鬱而不行，以風藥散之。

如脊痛項強，腰似折，項似拔，上衝頭痛者，乃足太陽經之不行也，以羌活勝濕湯
主之。

羌活勝濕湯：

羌活，獨活（各一錢），甘草（炙），膆說防風（各五分），蔓荊子（三分），
川芎（二分）。

右件咀，都作一服，水二盞煎至一盞，去柤，溫服食後，如身重腰沉沉然，乃經
中有濕熱也，更加黃柏一錢附子半錢蒼朮二錢。

如腿腳沉重無力者加酒洗漢防己半錢，輕則附子，重則川烏頭少許，以為引用而行
血也。

如臥而多驚，小便淋溲者，邪在少陽厥陰，亦用太陽經藥更加柴胡半錢，如淋加澤
瀉半錢，此下焦風寒二經合病也，經云：腎肝之病同一治，為俱在下焦，非風藥行
經不可也。

如大便後有白膿或只便白膿者，因勞役氣虛傷大腸也，以黃耆人參湯補之；如裹急
頻見，血虛也，更加當歸。

如肺脹膨膨而喘咳，胸高氣滿，壅盛而上奔者，多加五味子，人參次之，麥門冬又
次之，黃連少許。

如甚則交兩手而瞀者，真氣大虛也，若氣短加黃耆五味子人參，氣盛加五味子人參
黃芩荊芥穗，冬月去荊芥穗加草豆蔻仁。

如嗌痛頷腫，脈洪大面赤者，加黃芩桔梗甘草各五分。

如耳鳴目黃，頰頷腫，頸肩臑肘臂外後廉痛，面赤，脈洪大者，以羌活防風甘草
本通其經血，加黃芩黃連消其腫，以人參黃耆益其元氣而瀉其火邪。

如脈緊者，寒也，或面白善嚏，或面色惡皆寒也，亦加羌活等四味，當瀉足太陽，
不用連芩，少加附子以通其脈。

面色惡，多悲恐者，更加桂附。

如便白膿少有滑，頻見汙衣者，氣脫，加附子皮，甚則加米殼。

如氣澀者，只以甘藥補氣，當安臥不語以養其氣嚏。

==中標題==  用藥宜禁論。

凡治病服藥，必知時禁，經禁，病禁，藥禁，夫時禁者，必本四時升降之理，汗下
吐利之宜，大法春宜吐，象萬物之發生，耕耨科斫，使陽氣之鬱者易達也，夏宜汗
，象萬物之浮而有餘也，秋宜下，象萬物之收成，推陳致新而使陽氣易收也，冬周
密，象萬物之閉藏，使陽氣不動也，夫四時陰陽者，與萬物浮沉於生長之門，逆其
根，伐其本，壞其真矣，又云：用溫遠溫，用熱遠熱，用涼遠涼，用寒遠寒，無翼
其勝也，故冬不用白虎，夏不用青龍，春夏不服桂枝，秋冬不服麻黃，不失氣宜，
如春夏而下，秋冬而汗，是失天信，伐天和也，有病則從權，過則更之；經禁者，
足太陽膀胱經為諸陽之首，行於背，表之表風寒所傷則宜汗，傳入本則宜利小便，
若下之太早必變證百出，此一禁也，足陽明胃經，行身之側，主腹滿脹，大便難，
宜下之，蓋陽明化燥火，津液不能停，禁發汗利小便，為重損津液，此二禁也，足
少陽膽經，行身之側，在太陽陽明之間，病則往來寒熱，口苦胸痛，袛宜和解，
且膽者，無出無入，又主發生之氣，下則犯太陽，汗則犯陽明，利小便則使生發之
氣反陷入陰中，此三禁也，三陰非胃實，不當下，為三陰無傳本，須胃實得下也，
分經用藥，有所據焉；病禁者，如陽氣不足，陰氣有餘之病，則凡飲食及藥忌，助
陰瀉陽諸淡食，及淡味之藥，瀉升發以助收歛也，諸苦藥皆沉瀉陽氣之散浮，諸薑
附官桂辛熱之藥及濕麵酒大料物之類，助火而瀉元氣，生冷硬物損陽氣，皆所當禁
也，如陰火欲衰而退，以三焦元氣未盛，必口淡淡如鹹物，亦所當禁；藥禁者，如
胃氣不行，內亡津液而乾涸求湯飲以自救，非渴也，乃口乾也，非溫勝也，乃血病
也，當以辛酸益之，而淡滲五苓之類則所當禁也，汗多，禁利小便，小便多，禁發
汗，咽痛，禁發汗利小便，若大便快利，不得更利，大便秘澀，以當歸桃仁麻子仁
郁李仁皂角仁和血潤腸，如燥藥則所當禁者，吐多不得復吐，如吐而大便虛軟者，
此上氣壅滯，以薑橘之屬宣之，吐而大便不通，則利大便，上藥則所當禁也，諸病
惡瘡及小兒斑後大便實者，亦當下之，而薑橘之類則所當禁也，又如脈弦而服平胃
散，脈緩而服黃耆建中湯，乃實實虛虛，皆所當禁也，人稟天之濕化而生胃也，胃
之與濕，其名雖二，其實一也，濕能滋養于胃，胃濕有餘，亦當瀉濕之太過也，胃
之不足，惟濕物能滋養，仲景云：胃勝思湯餅而胃虛食湯餅者，往往增劇，濕能助
火，火旺鬱而不通，主大熱，初病火旺，不可食以助火也，察其時，辯其經，審其
病而後用藥，四者不失其宜則善矣。

==中標題==  著論處方已詳矣然恐或者不知其源而無所考據復以黃帝內經仲景所
說脾胃者列于左。

太陰陽明論云：太陰陽明為表媯坉脈也，生病而異者，何也？岐伯曰：陰陽異位
，更虛更實，更逆更從，或從內或從外，所從不同，故病異名也，帝曰：願聞其異
狀也，岐伯曰：陽者，天氣也，主外，陰者，地氣也，主內，故陽道實，陰道虛，
故犯賊風虛邪者，陽受之，食飲不節，起居不時者，陰受之，陽受之則入六腑，陰
受之則入五臟，入六腑則身熱不得臥，上為喘呼，入五臟則腹滿閉塞，下為餐泄，
久為腸澼，故喉主天氣，咽主地氣，故陽受風氣，陰受濕氣，陰氣從足上行至頭而
下行循臂至指端，陽氣從手上行至頭而下行至足，故曰：陽病者，上行極而下，陰
病者，下行極而上，故傷於風者，上先受之，傷於濕者，下先受之，帝曰：脾病而
四肢不用，何也？岐伯曰：四肢皆稟氣於胃，而不得至經，必因於脾，乃得稟也，
今脾病不能為胃行其津液，四肢不得稟水穀，氣日以衰，脈道不利，筋骨肌肉皆無
氣以生，故不用焉，帝曰：脾不主時，何也？岐伯曰：脾者，土也，治中央，常以
四時，長四臟各十八日，寄治不得獨主於時也，脾臟者，常著胃土之精也，土者，
生萬物而法天地，故上下至頭足不得主時也，陰陽應象論曰：人有五臟化五氣，以
生喜怒悲憂恐，故喜怒傷氣，寒暑傷形，暴怒傷陰，暴喜傷陽，厥氣上行，滿脈去
形，喜怒不節，寒暑過度，生乃不固，玉機真藏論曰：脾太過則令人四肢不舉，其
不及則令人九竅不通，名曰：重強。又通評虛實論曰：頭痛耳鳴，九竅不利，腸胃
之所生也，調經論曰：形有餘則腹脹，涇溲不利，不足則四肢不用，又氣交變論曰
：歲土太過，雨濕流行，腎水受邪，民病腹痛清厥，意不樂，體重煩冤，甚則肌肉
萎，足痿不收，行善瘈，腳下痛，飲發中滿食減，四肢不舉，又云：歲土不及，風
乃大行，霍亂體重，腹痛，筋骨繇復，肌肉酸，善怒，又云：咸病寒中，復則收
政，嚴峻胸，暴痛下引少腹，善太息，蟲食甘，黃氣客於脾，民食少失味，又云
：土不及四維，有埃雲潤澤之化不行，則春有鳴條鼓拆之政，四維發振拉飄騰之變
，則秋有肅殺霖淫之復，其眚四維，其臟脾，其病內，舍心腹，外在肌肉四肢，五
常政大論土平曰：備化不及曰卑監，又云：其動瘍涌，分潰癰腫，其發濡滯，其病
留滿否塞，從木化也，其病餐泄，又云：土太過曰敦阜，其味甘鹹酸，其象長夏，
其經足太陰陽明，又曰：其病腹滿，四肢不舉，邪傷脾也，經脈別論云：太陰藏搏
者，用心省真，五脈氣少，胃氣不平，三陰也，宜治其下俞，補陽瀉陰，藏氣法時
論云：脾主長夏，足太陰陽明王，治其日戊巳，脾苦濕，急食苦以燥之，又云：病
在脾，愈在秋，秋不愈，甚於春，春不死，持於夏，起於長夏，禁溫食飽食濕地濡
衣，脾病者，愈在庚辛，庚辛不愈，加於甲乙，甲乙不死，持於丙丁，起於戊己，
脾病者，日昳慧日出甚，下晡靜，脾欲緩，急食甘以緩之，用苦瀉之甘補之，又云
：脾病者，身重善飢，肉痿足不能行，善瘈，腳下痛，虛則腹滿腸鳴，餐泄食不化
，取其經太陰陽明少陰血者，經脈別論：食氣入胃，散精於肝，淫氣於筋，食氣入
胃，濁氣歸心，淫精於脈，脈氣流經，經氣歸於肺，肺朝百脈，輸精於皮毛，毛脈
合精，行氣於腑，腑精神明，留於四臟，氣歸於權衡，權衡以平，氣口成寸，以決
死生，飲入於胃，遊溢精氣，上輸於脾，脾氣散精上歸於肺，通調水道，下輸膀胱
，水精四布，五經並行，合於四時五臟陰陽揆度，以為常也。五常政大論：有太過
不及，太過者，薄所不勝，乘所勝也，不及者，至而不至，是為不及，所勝妄行，
所生受病，所不勝者乘之也，仲景云：人受氣於水穀以養神，水穀盡而神去，故云
：安穀則昌，絕穀則亡，水去則榮散，穀消則衛亡，榮散衛亡則神無所依，又云：
水入於經，其血乃成，穀入於胃，脈道乃行，故血不可不養，衛不可不溫，血溫衛
和，得盡天年。

==大標題==  脾胃論卷中  金  真定李杲撰

==中標題==  氣運衰旺圖說。

天地互為體用四說，察病神機。

濕胃化，熱小腸長，風膽生。

皆陷下不足先補則：

黃耆，人參，甘草，當歸身（五分），柴胡，升麻。

乃辛甘發散以助春夏生長之用也。

土脾形，火心神，木肝血。

皆大盛上乘生長之氣，後瀉則：

甘草梢子之甘寒，瀉火形於肺，逆於胸中，傷氣者也。

黃芩之苦寒以瀉胸中之熱，喘氣上奔者也。

紅花以破惡血，已用黃芩大補腎水益肺之氣，瀉血中火燥者也。

寒膀胱藏氣，燥大腸收氣。

皆大旺後瀉則：

黃耆之甘溫止自汗，實表虛，使不受寒邪。

當歸之辛溫，能潤燥，更加桃仁以通幽門閉塞，利其陰路，除大便之難燥者也。

水腎精，金肺氣。

皆虛衰不足，先補則：

黃柏之苦寒除濕熱，為痿乘於腎，救足膝無力，亦除陰汗陰痿，而益精。

甘草梢子黃芩補肺氣，泄陰火之下行，肺苦氣上逆，急食苦以泄之也。

此初受熱中常治之法也，非權也，權者，臨病制宜之謂也。

常道病則反常矣。

春夏乃天之用也，是地之體也。

秋冬乃天之體也，是地之用也。

此天地之常道，既病反常也。

春夏天之用，人亦應之。

食罷，四肢蹻健，精氣神皆出，九竅通利是也，口鼻氣息，自不聞其音，語聲清響
如鐘。

春夏地之體，人亦應之。

食罷，皮肉筋骨，血脈皆滑利，屈伸柔和而骨剛力盛，用力不乏。