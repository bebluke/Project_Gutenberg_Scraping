歐陽修　六一詞

采桑子

輕舟短棹西湖好，綠水逶迤，芳草長堤，隱隱笙歌處處隨。

無風水面琉璃滑，不覺船移，微動漣漪，驚起沙禽掠岸飛。

采桑子

春深雨過西湖好，百卉爭妍，蝶亂蜂喧，晴日催花暖欲然。

蘭橈畫舸悠悠去，疑是神仙，返照波間，水闊風高颺管弦。

采桑子

畫船載酒西湖好，急管繁弦，玉盞催傳，穩泛平波任醉眠。

行雲卻在行舟下，空水澄鮮，俯仰留連，疑是湖中別有天。

采桑子

群芳過後西湖好，狼籍殘紅，飛絮濛濛，垂柳闌幹盡日風。

笙歌散盡遊人去，始覺春空，垂下簾櫳，雙燕歸來細雨中。

采桑子

何人解賞西湖好，佳景無時，飛蓋相追，貪向花間醉玉卮。

誰知閑憑闌幹處，芳草斜暉，水遠煙微，一點滄洲白鷺飛。

采桑子

清明上巳西湖好，滿目繁華，爭道誰家，綠柳朱輪走鈿車。

遊人日暮相將去，醒醉喧嘩，路轉堤斜，直到城頭總是花。

采桑子

荷花開後西湖好，載酒來時，不用旌旗，前後紅幢綠蓋隨。

畫船撐入花深處，香泛金卮，煙雨微微，一片笙歌醉裏歸。

采桑子

天容水色西湖好，雲物俱鮮，鷗鷺閑眠，應慣尋常聽管弦。

風清月白偏宜夜，一片瓊田，誰羨驂鸞，人在舟中便是仙。

采桑子

殘霞夕照西湖好，花塢蘋汀，十頃波平，野岸無人舟自橫。

西南月上浮雲散，軒檻涼生，蓮芰香清，水面風來酒面醒。

采桑子

平生為愛西湖好，來擁朱輪，富貴浮雲，俯仰流年二十春。

歸來恰似遼東鶴，城郭人民，觸目皆新，誰識當年舊主人。

采桑子

畫樓鍾動君休唱，往事無蹤，聚散匆匆，今日歡娛幾客同。

去年綠鬢今年白，不覺衰容，明月清風，把酒何人憶謝公。

采桑子

十年一別流光速，白首相逢，莫話衰翁，但鬥尊前語笑同。

勸君滿酌君須醉，盡日從容，畫鷁牽風，即去朝天沃舜聰。

采桑子

十年前是尊前客，月白風清，憂患凋零，老去光陰速可驚。

鬢華雖改心無改，試把金觥，舊曲重聽，猶似當年醉裏聲。

朝中措

平山闌檻倚晴空，山色有無中。手種堂前垂柳，別來幾度春風。

文章太守，揮毫萬字，一飲千鍾。行樂直須年少，尊前看取衰翁。

歸自謠

何處笛，深夜夢回。情脈脈，竹風簷雨寒窗隔。

離人幾歲無消息，今頭白，不眠特地重相憶。

歸自謠

春艷艷，江上晚山三四點，柳絲如剪花如染。

香閨寂寂門半掩，愁眉歛，淚珠滴破胭脂臉。

歸自謠

寒水碧，水上何人吹玉笛，扁舟遠送瀟湘克。

蘆花千里霜月白，傷行色，來朝便是關山隔。

長相思

蘋滿溪，柳繞堤，相送行人溪水西，回時隴月低。

煙霏霏，風淒淒，重倚朱門聽馬嘶，寒鷗相對飛。

長相思

花似伊，柳似伊，花柳青春人別離，低頭雙淚垂。

長江東，長江西，兩岸鴛鴦兩處飛，相逢知幾時。

長相思

深花枝，淺花枝，深淺花枝相並時，花枝難似伊。

玉如肌，柳如眉，愛著鵝黃金縷衣，啼妝更為誰。

訴衷情

清晨簾幕卷輕霜，呵手試梅妝，都緣自有離恨，故畫作遠山長。

思往事，惜流芳，易成傷，擬歌先斂，欲笑還顰，最斷人腸。

踏莎行

候館梅殘，溪橋柳細，草薰風暖搖征轡。離愁漸遠漸無窮，迢迢不斷如春水。

寸寸柔腸，盈盈粉淚，樓高莫近危闌倚。平蕪盡處是春山，行人更在春山外。

踏莎行

雨霽風光，春分天氣，千花百卉爭明媚。畫梁新燕一雙雙，玉籠鸚鵡愁孤睡。

薜荔依牆，莓苔滿地，青樓幾處歌聲麗。驀然舊事上心來，無言斂皺眉山翠。

望江南

江南蝶，斜日一雙雙。身似何郎全傅粉，心如韓壽愛偷香。天賦與輕狂。

微雨後，薄翅膩煙光。才伴遊蜂來小院，又隨飛絮過東牆。長是為花忙。

減字木蘭花

留春不住，燕老鶯慵無覓處。說似殘春，一老應無卻少人。

風和月好，辦得黃金須買笑。愛惜芳時，莫待無花空折枝。

減字木蘭花

傷懷離抱，天若有情天亦老。此意如何，細似輕絲渺似波。

扁舟岸側，楓葉荻花秋索索。細想前歡，須著人間比夢間。

減字木蘭花

樓臺向曉，淡月低雲天氣好。翠幕風微，宛轉梁州入破時。

香生舞袂，楚女腰肢天與細。汗粉重勻，酒後輕寒不著人。

減字木蘭花

畫堂雅宴，一抹朱弦初入遍。慢撚輕籠，玉指纖纖嫩剝蔥。

撥頭憁利，怨月愁花無限意。紅粉輕盈，倚暖香檀曲未成。

減字木蘭花

歌檀斂袂，繚繞雕梁塵暗起。柔潤清圓，百琲明珠一線穿。

櫻唇玉齒，天上仙音心下事。留往行雲，滿坐迷魂酒半醺。

生查子

去年元夜時，花市燈如晝。月到柳梢頭，人約黃昏後。

今年元夜時，月與燈依舊。不見去年人，淚滿春衫袖。

生查子

含羞整翠鬟，得意頻相顧。雁柱十三弦，一一春鶯語。

嬌雲容易飛，夢斷知何處。深院鎖黃昏，陣陣芭蕉雨。

瑞鷓鴣

楚玉臺上一神仙，眼色相看意已傳。見了又休還似夢，坐來雖近遠如天。

隴禽有恨猶能說，江月無情也解圓。更被春風送惆悵，落花飛絮雨翩翩。

阮郎歸

東風臨水日啣山，春來長是閒，落花狼藉酒闌珊，笙歌醉夢間。