第一章     匡贊

杜如晦，少聰悟，精彩絕人。太宗引為秦府兵曹，俄改陝州長史。房玄齡聞於太宗曰：「餘人不足惜，杜如晦聰明識達，王佐之才。若大王守藩，無所用之，必欲經營四方，非此人不可。」太宗乃請為秦府掾，封建平縣男，補文學館學士。令文學楮亮為之贊曰：「建平文雅，休有烈光，懷忠履義，身立名揚。」貞觀初，為右僕射，玄齡為左僕射。太宗謂之曰：「公為僕射，當須大開耳目，求訪賢哲，此乃宰相之弘益。比聞聽受詞訴，日不暇給，安能為朕求賢哉！」自是，臺閣規模，皆二人所定。其法令意在寬平，不以求備取人，不以己長格物。如晦、玄齡引進之，如不及也。太宗每與玄齡圖事，則曰：「非如晦莫能籌之。」及如晦至，卒用玄齡之策。二人相須，以斷大事。迄今言良相者，稱房杜焉。及如晦薨，太宗謂虞世南曰：「吾與如晦，君臣義重。不幸物化，實痛於懷。卿體吾意，為製碑也。」後太宗嘗新瓜美，愴然悼之，輟其半，使置之靈座。及賜玄齡黃銀帶，因謂之曰：「如晦與公，同心輔朕，今日所賜，惟獨見公。」泫然流涕。以黃銀帶辟惡，為鬼神所畏，命取金帶，使玄齡送之於其家也。

魏徵常陳古今理體，言太平可致。太宗納其言，封德彝難之曰：「三代已後，人漸澆訛，故秦任法律，漢雜霸道，皆欲理而不能，豈能理而不欲魏徵書生，若信其虛論，必亂國家。」徵詰之曰：「五帝三皇，不易人而理，行帝道則帝，行王道則王，在其所化而已。考之載籍，可得而知。昔黃帝與蚩尤戰，既勝之後，便致太平。九夷亂德，顓頊征之，既克之後，不失其理。桀為亂，湯放之；紂無道，武王伐之，而俱致太平。若言人漸澆訛，不反樸素，至今應為鬼魅，寧可得而教化耶！」德彝無以難之。徵薨，太宗御制碑文並御書。後為人所讒，敕令踣之。及征遼不如意，深自悔恨，乃歎曰：「魏徵若在，不使我有此舉也。」既渡水，馳驛以少牢祭之，復立碑焉。

太宗嘗臨軒，謂侍臣曰：「朕所不能恣情以樂當年，而勵心苦節，卑宮菲食者，正為蒼生耳。我為人主，兼行將相事，豈不是奪公等名？昔漢高得蕭、曹、韓、彭，天下寧晏；舜、禹、殷、周，得稷、契、伊、呂，四海乂安。如此事，朕並兼之。」給事中張行成諫曰：「有隋失道，天下沸騰。陛下撥亂反正，拯生人於塗炭，何禹、湯所能擬。陛下聖德含光，規模弘遠。然文武之烈，未嘗無將相。何用臨朝對眾，與其校量，將以天下已定，不籍其力，復以萬乘至尊，與臣下爭功。臣聞：『天何言哉，而四時行焉』。又曰：『汝唯弗矜，天下莫與汝爭功。』臣備員近樞，非敢知獻替事，輒陳狂直，伏待菹醢。」太宗深納之，俄遷侍中。
　　太子承乾既廢，魏王泰因入侍，太宗面許立為太子，乃謂侍臣曰：「青雀入見，自投我懷中，云：『臣今日始得與陛下為子，更生之日；臣有一孽子，百年之後，當為陛下殺之，傳國晉王。』父子之道，固當天性。我見其意，甚矜之。」青雀，泰小字也。褚遂良進曰：「失言，伏願審思，無令錯誤。安有陛下萬歲之後，魏王持國執權為天子，而肯殺其愛子，傳國晉王者乎？陛下頃立承乾，後寵魏王，愛之逾嫡，故至於此。今若立魏王，須先措置晉王，始得安全耳。」太宗涕泗交下，曰：「我不能也。」因起入內。翌日，御兩儀殿，群臣盡出，詔留長孫無忌、房玄齡、李勣、褚遂良，謂之曰：「我有三子一弟，所為如此，我心無憀。」因自投於牀。無忌爭趨持，上抽佩刀，無忌等驚懼。遂良於手爭取佩刀，以授晉王。因請所欲立，太宗曰：「欲立晉王。」無忌等曰：「謹奉詔。異議者請斬之。」太宗謂晉王曰：「汝舅許汝也，宜拜謝之。」晉王因下拜。移御太極殿，召百寮，立晉王為皇太子。群臣皆稱萬歲。

高宗朝，晉州地震，雄雄有聲，經旬不止。高宗以問張行成，行成對曰：「陛下本封於晉，今晉州地震，不有徵應，豈使徒然哉！夫地，陰也，宜安靜，而乃屢動。自古禍生宮掖，釁起宗親者，非一朝一夕。或恐諸王、公主，謁見頻煩，承間伺隙。復恐女謁用事，臣下陰謀。陛下宜深思慮，兼修德，以杜未萌。」高宗深納之。

則天朝，默啜陷趙、定等州，詔天官侍郎吉頊為相州刺史，發諸州兵以討之，略無應募者。中宗時在春宮，則天制皇太子為元帥，親征之。吏人應募者，日以數千。賊既退，頊征還，以狀聞。則天曰：「人心如是耶？」因謂頊曰：「卿可於眾中說之。」頊於朝堂昌言，朝士聞者喜悅。諸武患之，乃發頊弟兄贓狀，貶為安固尉。頊辭日，得召見，涕淚曰：「臣辭闕庭，無復再謁請言事。臣疾亟矣，請坐籌之。」則天曰：「可。」頊曰：「水土各一盆，有競乎？」則天曰：「無。」頊曰：「和之為泥，競乎？」則天曰：「無。」頊曰：「分泥為佛，為天尊，有競乎？」則天曰：「有。」頊曰：「臣亦為有。竊以皇族、外戚，各有區分，豈不兩安全耶！今陛下貴賤是非於其間，則居必競之地。今皇太子萬福，而三思等久已封建，陛下何以和之臣知兩不安矣。」則天曰：「朕深知之，然事至是。」頊與張昌宗同供奉控鶴府，昌宗以貴寵懼不全，計於頊。頊曰：「公兄弟承恩澤深矣，非有大功，必無全理。唯一策，若能行之，豈唯全家，當享茅土之封。除此外，非頊所謀。」昌宗涕泣，請聞之。頊曰：「天下思唐德久矣，主上春秋高，武氏諸王殊非所屬意。公何不從容請相王、廬陵，以慰生人之望！」昌宗乃乘間屢言之。幾一歲，則天意乃易，既知頊之謀，乃召頊問。頊對曰：「廬陵、相王皆陛下子。高宗初顧托於陛下，當有所注意。」乃迎中宗，其興復唐室，頊有力焉。睿宗登極，下詔曰：「曩時王命中圮，人謀未輯，首陳反正之議，克創祈天之業，永懷忠烈，寧忘厥勳，可贈御史大夫。」

則天以武承嗣為左相。李昭德奏曰：「不知陛下委承嗣重權，何也？」則天曰：「我子姪，委以心腹耳。」昭德曰：「若以姑姪之親，何如父子何如母子？」則天曰：「不如也。」昭德曰：「父子、母子尚有逼奪，何諸姑所能容使其有便，可乘御寶位，其遽安乎且陛下為天子，陛下之姑受何福慶而委重權於姪乎事之去矣。」則天矍然，曰：「我未思也。」即日罷承嗣政事。

長安末，張易之等將為亂。張柬之陰謀之，遂引桓彥範、敬暉、李湛等為將，委以禁兵。神龍元年正月二十三日，暉等率兵，將至玄武門，王同皎、李湛等，先遣往迎皇太子於東宮，啟曰：「張易之兄弟，反道亂常，將圖不軌。先帝以神器之重，付殿下主之，無罪幽廢，人神憒惋，二十三年於茲矣。今天啟忠勇，北門將軍、南衙執政，克期以今日誅凶豎，復李氏社稷。伏願殿下暫至玄武門，以副眾望。」太子曰：「凶豎悖亂，誠合誅夷。如聖躬不康何慮有驚動，請為後圖。」同皎諷諭久之，太子乃就路。又恐太子有悔色，遂扶上馬，至玄武門，斬關而入，誅易之等於迎仙院。則天聞變，乃起見太子曰：「乃是汝耶？小兒既誅，可還東宮。」桓彥範進曰：「太子安得更歸！往者，天皇棄群臣，以愛子托陛下。今太子年長，久居東宮，將相大臣思太宗、高宗之德，誅凶豎，立太子，兵不血刃而清內難，則天意人事，歸乎李氏久矣。今聖躬不康，神器無主，陛下宜復子明辟，以順億兆神祗之心。臣等謹奉天意，不敢不請陛下傳立愛子，萬代不絕，天下幸甚矣。」則天乃臥不語，見李湛曰：「汝是誅易之兄弟人耶？我養汝輩，翻見今日。」湛不敢對。湛，義府之子也。

景雲二年二月，睿宗謂侍臣曰：「有術士上言，五日內有急兵入宮，卿等為朕備之。」左右失色，莫敢對。張說進曰：「此有讒人設計，擬搖動東宮耳。陛下若使太子監國，則君臣分定，自然窺覦路絕，災難不生。」姚崇、宋璟、郭元振進曰：「如說所言。」睿宗大悅，即日詔皇太子監國。時太平公主將有奪宗之計，於光範門內乘步輦，俟執政以諷之，眾皆恐懼。宋璟昌言曰：「太子有大功於天下，真社稷主，安敢妄有異議。」遂與姚崇奏：「公主就東都，出寧王以下為刺史，以息人心。」睿宗曰：「朕更無兄弟，唯有太平一妹，朝夕欲得相見。卿勿言，余並依卿所奏。」公主聞之，大怒。玄宗懼，乃奏崇、璟離間骨肉，請加罪黜，悉停寧王以下外授。崇貶申州刺史，璟楚州刺史。

蘇頲，神龍中給事中，拜修弘文館學士，轉中書舍人。時父瑰為宰相，父子同掌樞密，時人榮之。屬機事填委，制誥皆出其手。中書令李嶠歎曰：「舍人思如泉湧，嶠所不及也。」後為中書侍郎，與宋璟同知政事。璟剛正，多所裁斷，瑰皆順從其美。、甚悅之，嘗謂人曰：「吾與彼父子，前後皆同時為宰相。僕射長厚，誠為國器；獻可替否，罄盡臣節，瑰過其父也。」後罷政事，拜禮部尚書而薨。及葬日，玄宗游咸宜宮，將舉獵，聞瑰喪出，愴然曰：「蘇瑰今日葬，吾寧忍娛游乎！」遂中路還宮。初，姚崇引璟為中丞，再引之入相。崇善應變，故能成天下之務；璟善守文，故能持天下之政。二人執性不同，同歸於道。葉心翼贊，以致刑措焉。

姚崇以拒太平公主，出為申州刺史，玄宗深德之。太平既誅，徵為同州刺史。素與張說不葉，說諷趙彥昭彈之，玄宗不納。俄校獵於渭濱，密召崇會於行所。玄宗謂曰：「卿頗知獵乎？」崇對曰：「此臣少所習也。臣年三十，居澤中，以呼鷹逐兔為樂，猶不知書。張璟謂臣曰：『君當位極人臣，無自棄也。』爾來折節讀書，以至將相。臣少為獵師，老而猶能。」玄宗大悅，與之偕馬臂鷹，遲速在手，動必稱旨。玄宗歡甚，樂則割鮮，閒則咨以政事，備陳古今理亂之本上之，可行者必委曲言之。玄宗心益開，聽之亹亹忘倦。軍國之務，咸訪於崇。崇罷冗職，修舊章，內外有敘。又請無赦宥，無度僧，無數遷吏，無任功臣以政。玄宗悉從之，而天下大理。

張說獨排太平之黨，請太子監國，平定禍亂，迄為宗臣，前後三秉大政，掌文學之任，凡三十年。為文思精，老而益壯，尤工大手筆，善用所長；引文儒之士，以佐王化。得僧一行，贊明陰陽律曆，以敬授人時。封太山，祠睢上，舉闕禮，謁五陵，開集賢，置學士，功業恢博，無以加矣。尚然諾，於君臣、朋友之際，大義甚篤。及薨，玄宗為之罷元會，制曰：「弘濟艱難，參其功者時傑，經緯禮樂，贊其道者人師。式瞻而百度充釐，既往而千載貽範，臺衡軒鼎，垂黼藻於當年；徽策寵章，播芳蕤於後葉。故尚書左丞相燕國公說，星象降靈，雲龍合契，元和體其沖粹，妙有釋其至賾。挹而莫測，仰之彌高。釋義探繫表之微，英詞鼓天下之動。昔傳風諷，綢繆歲華。含舂穀之聲，和而必應；蘊泉源之智，啟而斯沃。授命與國，則天衢以通；濟同以和，則朝政惟允。司釣總六官之紀，端揆為萬邦之式。方弘風緯俗，返本於上古之初；而邁德振仁，不臻於中壽之福。吁嗟不憖，既喪斯文，宣室餘談，洽若在耳；玉殿遺草，宛然留跡。言念忠賢，良深震悼。是用當寧撫几，臨樂撤懸，罷稱觴之儀，遵往禭之禮。可賜太師，賻物五百段。」禮有加等，儒者榮之。

開元中，陸堅為中書舍人，以麗正學士，或非其人，而所司供擬，過為豐贍，謂朝列曰：「此亦何益國家，空致如此費損。」將議罷之。張說聞之，謂諸宰相曰：「說聞自古帝王，功成則有奢縱之失，或興造池臺，或耽玩聲色。聖上崇儒重德，親自講論，刊校圖書，詳延學者。今之麗正，即是聖主禮樂之司，永代規模不易之道。所費者細，所益者大。陸子之言，為未達也。」玄宗後聞其言，堅之恩眄，從此而減。

開元二十三年，加榮王以下官，敕宰臣入集賢院，分寫告身以賜之。侍中裴耀卿因入書庫觀書，既而謂人曰：「聖上好文，書籍之盛事，自古未有。朝宰允使，學徒雲集，觀象設教，盡在是矣。前漢有金馬、石渠，後漢有蘭臺、東觀，宋有總明，陳有德教，周則獸門、麟趾，北齊有仁壽、文林，雖載在前書，而事皆瑣細。方之今日，則覺得扶翰捧珪者哉！」

張九齡，開元中為中書令，范陽節度使張守珪奏裨將安祿山頻失利，送就戮於京師。九齡批曰：「穰苴出軍，必誅莊賈；孫武行令，亦斬宮嬪。守珪軍令若行，祿山不宜免死。」及到中書，九齡與語，久之，因奏曰：「祿山狼子野心，而有逆相，臣請因罪戮之，冀絕後患。」玄宗曰：「卿勿以王夷甫識石勒之意，誤害忠良。」更加官爵，放歸本道。至德初，玄宗在成都思九齡之先覺，詔曰：「正大廈者，柱石之力；昌帝業者，輔相之臣。生則保其雄名，歿則稱其盛德。飾終未允於人望，加贈實存於國章。故中書令張九齡，維岳降神，濟川作相，開元之際，寅亮成功；讜言定於社稷，先覺合於蓍龜，永懷賢弼，可謂大臣。竹帛猶存，樵蘇必禁。爰從八命之秩，更重三臺之位。可賜司徒。」仍令遣使，就韶州致祭者。

第二章     規諫

太宗射猛獸於苑內，有群豕突出林中，太宗引弓射之，四發殪四豕。有一雄豕，直來衝馬，吏部尚書唐儉下馬搏之。太宗拔劍斷豕，顧而笑曰：「天策長史，不見上將擊賊耶？何懼之甚？」儉對曰：「漢祖以馬上得之，不以馬上理之。陛下以神武定四方，豈復逞雄心於一獸！」太宗善之，因命罷獵。

太宗，有人言尚書令史多受賂者，乃密遣左右以物遺之。司門令史果受絹一匹。太宗將殺之，裴矩諫曰：「陛下以物試之，遽行極法，使彼陷於罪，恐非道德齊禮之義。」乃免。

太宗嘗罷朝，自言：「殺卻此田舍漢！」文德皇后問：「誰觸忤陛下？」太宗曰：「魏徵每庭辱我，使我常不得自由。」皇后退，朝服立於庭。太宗驚曰：「何為若是？」對曰：「妾聞主聖臣忠。今陛下聖明，故魏徵得盡直言。妾備後宮，焉敢不賀！」於是太宗意乃釋。

張玄素，貞觀初，太宗聞其名，召見，訪以理道。玄素曰：「臣觀自古已來，未有如隋室喪亂之甚。豈非其君自專，其法日亂。向使君虛受於上，臣弼違於下，豈至於此。且萬乘之主，欲使自專庶務，日斷十事，而有五條不中者，何況萬務乎以日繼月，乃至累年，乖繆既多，不亡何待陛下若近鑑危亡，日慎一日，堯舜之道，何以加之！」太宗深納之。

太宗幸九成宮，還京，有宮人憩湋川縣官舍。俄而李靖、王珪至，縣官移宮人於別所，而舍靖、珪。太宗聞之，怒曰：「威福豈由靖等！何為禮靖等而輕我宮人？」即令按驗▉湋川官屬。魏徵諫曰：「靖等，陛下心膂大臣；宮人，皇后賤隸。論其委任，事理不同。又靖等出外，官吏仿闕庭法式；朝覲；陛下問人間疾苦。靖等自當與官吏相見，官吏亦不可不謁也。至於宮人，供養之外，不合參承。若以此如罪，恐不益德音，駭天下耳目。」太宗曰：「公言是。」遂捨不問。

谷那律，貞觀中為諫議大夫，褚遂良呼為「九經庫」。永徽中，嘗從獵，途中遇雨。高宗問：「油衣若為得不漏？」那律曰：「能以瓦為之，不漏也。」意不為畋獵。高宗深賞焉，賜那律絹帛二百匹。

魏知古，性方直，景雲末為侍中。玄宗初即位，獵於渭川，時知古從駕，因獻詩以諷曰：「嘗聞夏太康，五弟訓禽荒。我後來冬狩，三驅盛禮張。順時鷹隼擊，講事武功揚。奔走來未及，翾飛豈暇翔。蜚熊從渭水，瑞翟相陳倉。此欲誠難縱，茲游不可常。子雲陳《羽獵》，僖伯諫漁棠。得失鑒齊楚，仁恩念禹湯。邕熙諒在宥，亭毒匪多傷。《辛甲》今為史，《虞箴》遂孔彰。」手詔褒美，賜物五十段。後兼知吏部尚書，典選事，深為稱職。所薦用人，遂咸至大官。

第三章     極諫

武德初，萬年縣法曹孫伏伽上表，以三事諫。其一曰：「陛下貴為天子，富有天下，凡曰搜狩，須順四時。陛下二十日龍飛，二十一日獻鷂雛者，此乃前朝之弊風，少年之事務，何忽今日行之又聞相國參軍盧牟子獻琵琶，長安縣丞張安道獻弓箭，頻蒙賞齎。但『普天之下，莫非王土；率土之濱，莫非王臣』。陛下有所欲，何求不得。陛下所少，豈此物乎？」其二曰：「百戲、散樂，本非正聲，此謂淫風，不可不改。」其三曰：「太子諸王左右群寮，不可不擇。願陛下納選賢才，以為僚友，則克崇磐石，永固維城矣。」高祖覽之，悅，賜帛百匹，遂拜為侍書御史。

高祖即位，以舞胡安叱奴為散騎侍郎。禮部尚書李綱諫曰：「臣按《周禮》，均工樂胥，不得參士伍，雖復才如子野，妙等師襄，皆終身繼代，不改其業。故魏武帝欲使禰衡擊鼓，乃解朝衣露體而擊之。問其故，對曰：『不敢以先生法服而為伶人衣也。』惟齊高緯封曹妙達為王，授安馬鉤為開府。有國家者，俱為殷鑒。今天下新定，開太平之運。起義功臣，行賞未遍；高才碩學，猶滯草萊。而先令舞胡，致位五品；鳴玉曳組，趨馳廊廟。固非創業規模，貽厥子孫之道。」高祖竟不能從。

蘇長。武德四年王世充平後，其行臺僕射蘇長以漢南歸順。高祖責其後服，長稽首曰：「自古帝王受命，為逐鹿之喻。一人得之，萬夫斂手。豈有獲鹿之後，忿同獵之徒，問爭肉之罪也？」高祖與之有舊，遂笑而釋之。後從獵於高陵，是日大獲，陳禽於旌門。高祖顧謂群臣曰：「今日畋樂乎？」長對曰：「陛下畋獵，薄廢萬機，不滿十旬，未有大樂。」高祖色變，既而笑曰：「狂態發耶？」對曰：「為臣私計則狂，為陛下國計則忠矣。」嘗侍宴披香殿，酒酣，奏曰：「此殿隋煬帝之所作耶？何雕麗之若是也？」高祖曰：「卿好諫似直，其心實詐。豈不知此殿是吾所造，何須詭疑是煬帝乎？」對曰：「臣實不知。但見傾宮、鹿臺琉璃之瓦，並非受命帝王節用之所為也。若是陛下所造，誠非所宜。臣昔在武功，幸當陪侍，見陛下宅宇才蔽風霜，當此時亦以為足。今因隋之侈，人不堪命，數歸有道，而陛下得之。實謂懲其奢淫，不忘儉約。今於隋宮之內，又加雕飾，欲撥其亂，寧可得乎？」高祖每優容之。前後匡諫諷刺，多所弘益。

張玄素為給事中，貞觀初修洛陽宮，以備巡幸，上書極諫，其略曰：「臣聞阿房成，秦人散；章華就，楚眾離；及乾陽畢功，隋人解體。且陛下今時功力，何異昔日，役瘡痍之人，襲亡隋之弊。以此言之，恐甚於煬帝，深願陛下思之。無為由余所笑，則天下幸甚。」太宗曰：「卿謂我不如煬帝，何如桀紂？」玄素對曰：「若此殿卒興，所謂同歸於亂。且陛下初平東都，太上皇敕，高門大殿，並宜焚毀。陛下以瓦木可用，不宜焚灼，請賜與貧人。事雖不行，天下稱為至德。今若不遵舊制，即是隋役復興。五六年間，取捨頓異，何以昭示萬姓，光敷四海？」太宗曰：「善。」賜彩三百匹。魏徵歎曰：「張公論事，遂有回天之力，可謂仁人之言，其利溥哉！」

馬周，太宗將幸九成宮，上疏諫曰：「伏見明敕，以二月二日幸九成宮。臣竊惟太上皇春秋已高，陛下宜朝夕侍膳，晨昏起居。今所幸宮，去京二百餘里，鑾輿動軔，俄經旬日，非可朝行暮至也。脫上皇情或思感，欲見陛下者，將何以赴之且車駕今行，本意只為避暑，則上皇尚留熱處，而陛下自逐涼處，溫清之道，臣切不安。」文多不載。太宗稱善。

皇甫德參上書曰：「陛下修洛陽宮，是勞人也；收地租，是厚斂也；俗尚高髻，是宮中所化也。」太宗怒曰：「此人欲使國家不收一租，不役一人，宮人無髮，乃稱其意！」魏徵進曰：「賈誼當漢文之時，上書云『可為痛哭者三，可為長歎者五』。自古上書，率多激切。若非激切，則不能服人主之心。激切即似訕謗，所謂『狂夫之言，聖人擇焉』。惟在陛下裁察，不可責之。否則於後誰敢言者？」乃賜絹二十匹，命歸。

徐充容，太宗造玉華宮於宜君縣，諫曰：「妾聞為政之本，貴在無為。切見土木之功，不可兼遂。北闕初建，所營翠微，曾未逾時，玉華創制。雖復因山藉水，非架築之勞；損之又損，頗有無功之費。終以茅茨示約，猶興木石之疲；假使和僱取人，豈無煩擾之弊。是以卑宮菲食，聖主之所安；金屋瑤臺，驕主之作麗。故有道之君，以逸逸人；無道之君，以樂樂身。願陛下使之以時，則力不竭；不用而息之，則人胥悅矣。」詞多不盡載。充容名惠，孝德之女，堅之姑也。文采綺麗，有若生知。太宗崩，哀慕而卒，時人傷異之。

房玄齡與高士廉偕行，遇少府少監竇德素，問之曰：「北門近來有何營造？」德素以聞太宗。太宗謂玄齡、士廉曰：「卿但知南衙事，我北門小小營造，何妨卿事？」玄齡等拜謝。魏徵進曰：「臣不解陛下責，亦不解玄齡等謝。既任大臣，即陛下股肱耳目，有所營造，何容不知。責其訪問官司，臣所不解。陛下所為若是，當助陛下成之；所為若非，當奏罷之。此乃事君之道。玄齡等問既無罪，而陛下責之，玄齡等不識所守，臣實不喻。」太宗深納之。

總章中，高宗將幸涼州。時隴右虛耗，議者以為非便。高宗聞之，召五品以上，謂曰：「帝五載一巡狩，群後肆朝，此蓋常禮。朕欲暫幸涼州，如聞中外，咸謂非宜。」宰臣以下，莫有對者。詳刑大夫來公敏進曰：「陛下巡幸涼州，宣王略，求之故實，未虧令典。但隨時度事，臣下竊有所疑，既見明敕施行，所以不敢陳黷。奉敕顧問，敢不盡言。伏以高黎雖平，扶餘尚梗，西道經略，兵猶未停。且隴右諸州，人戶寡少，供待車駕，備挺稍難。臣聞中外，實有竊議。」高宗曰：「既有此言，我止度隴，存問故老，搜狩即還。」遂下詔，停西幸，擢公敏為黃門侍郎。

袁利貞為太常博士，高宗將會百官及命婦於宣政殿，並設九部樂。利貞諫曰：「臣以前殿正寢，非命婦宴會之地；象闕路門，非倡優進御之所。望請命婦會於別殿，九部樂從東門入；散樂一色，伏望停省。若於三殿別所，自可備極恩私。」高宗即令移於麟德殿。至會日，使中書侍郎薛元超謂利貞曰：「卿門傳忠鯁，能獻直言，不加厚賜，何以獎勸。」賜絲百匹，遷祠部員外。

李君球，高宗將伐高黎，上疏諫曰：「心之痛者，不能緩聲；事之急者，不能安言；性之忠者，不能隱情。且食君之祿者，死君之事。今臣食陛下之祿，其敢愛身乎臣聞《司馬法》曰：『國雖大，好戰必亡；天下雖平，忘戰必危。』兵者，兇器；戰者，危事。故聖主重行之也。畏人力之盡，恐府庫之殫，懼社稷之危，生中國之患。且高黎小丑，潛藏山海，得其人不足以彰聖化，棄其地不足以損天威。」文多不載，疏奏不報。

中書令郝處俊，高宗將下詔遜位於則天攝知國政，召宰臣議之，處俊對曰：「《禮經》云：『天子理陽道，后理陰德。』然則帝之與后，猶日之與月，陰之與陽，各有所主，不相奪也。若失其序，上則謫見於天，下則禍成於人。昔魏文帝著令，崩後尚不許皇后臨朝，奈何遂欲自禪位於天后。況天下者，高祖、太宗之天下，非陛下之天下。正合謹守宗廟，傳之子孫，不可持國與人，有私於后。惟陛下詳審。」中書侍郎李義琰進曰：「處俊所引經典，其言至忠，惟聖慮無疑，則蒼生幸甚。」高宗乃止。及天后受命，處俊已歿，孫象竟被族誅。始，則天以權變多智，高宗將排群議而立之。及得志，威福並作，高宗舉動，必為掣肘。高宗不勝其忿。時有道士郭行真出入宮掖，為則天行厭勝之術。內侍王伏勝奏之。高宗大怒，密召上官儀廢之，因奏：「天后專恣，海內失望，請廢黜以順天心。」高宗即令儀草詔，左右馳告則天，遽訴，詔草猶在。高宗恐其怨懟，待之如初，且告之曰：「此並上官儀教我。」則天遂誅儀及伏勝等，並賜太子忠死。自是，政歸武后，天子拱手而已，竟移龜鼎焉。

周興、來俊臣羅織衣冠，朝野懼懾，御史大夫李嗣真上疏諫曰：「臣聞陳平事漢祖，謀疏楚之君臣，乃用黃金七十斤，行反間之術。項羽果疑臣下，陳平之計遂行。今告事紛紜，虛多實少。如當有凶慝，焉知不先謀疏陛下君臣，後除國家良善。臣恐有社稷之禍。伏乞陛下回思遷慮，察臣狂瞽，然後退就鼎鑊，實無所恨。臣得歿為忠鬼，孰與存為諂人。如羅織之徒，即是疏間之漸，陳平反間，其遠乎或？」遂為俊臣所構，放於嶺表。俊臣死，征還，途次桂陽而終，贈濟州刺史。中宗朝，追復本官。

宗楚客兄秦客，潛勸則天革命，累遷內史。後以贓罪那，流於嶺南而死。楚客無他材能，附會武三思。神龍中，為中書舍人。時西突厥阿史那、忠節不和，安西都護郭元振奏請徙忠節於內地，楚客與弟晉卿及紀處訥等納忠節厚賂，請發兵以討西突厥，不納元振之奏。突厥大怒，舉兵入寇，甚為邊患。監察御史崔琬，劾奏楚客等，曰：「聞四牡項領，良御不乘；二心事君，明罰無捨。謹按宗楚客、紀處訥等，性唯險詖，志越谿壑。幸以遭遇聖主，累忝殊榮，承愷悌之恩，居弼諧之地，不能刻意砥操，憂國如家，微效涓塵，以裨川岳。遂乃專作威福，敢樹朋黨。有無君之心，闕大臣之節。潛通玁狁，納賄易貲；公引頑凶，受賂無限。醜聞充斥，穢跡昭彰。且境外交通，情狀難測。今娑葛反叛，邊鄙不寧，由此贓私，取怨外國。論之者取禍以結舌，語之者避罪而鉗口。晉卿昔居榮職，素闕忠誠，屢以嚴刑，皆由黷貨。今又叨忝，頻沐殊恩，厚祿重權，當朝莫比。曾無悛改，乃徇贓私。此而容之，孰云其可！臣謬忝公直，義在觸邪，請除巨蠹，以答天造。」中宗不從，遽令與琬和解。俄而韋氏敗，楚客等咸誅。

蘇安恒博學，尤明《周禮》、《左氏》。長安二年，上疏諫請復子明辟，其詞曰：「臣聞：忠臣不順時而取寵，烈士不惜死而偷生。故君道不明，忠臣之過；臣道不軌，烈士之罪。今太子年德俱盛，陛下貪其寶位而忘母子之恩，蔽太子之元良，據太子之神器。何以教天下母慈子孝，焉能使天下移風易俗惟陛下思之：將何聖顏以見唐家宗廟，將何誥命以謁大帝墳陵？」疏奏不納。魏元忠為張易之所構，安恒又中理之。易之大怒，將殺之，賴朱敬則、桓範等保護獲免。後坐節憫太子事，下獄死。睿宗即位，下詔曰：「蘇安恒文學立身，鯁直成操，往年陳疏，忠讜可嘉。屬回邪擅權，奄從非命，與言軫悼，用惻於懷。可贈諫議大夫。」

張柬之既遷則天於上陽宮，中宮猶以皇太子監國，告武氏之廟。時累日陰翳，侍御史崔渾奏曰：「方今國命初復，正當徽號稱唐，順萬姓之心。奈何告武氏廟廟宜毀之，復唐鴻業，天下幸甚！」中宗深納之。制命既行，陰雲四除，萬里澄廓，咸以為天人之應。

武三思得倖於中宗。京兆人韋月將等不堪憤激，上書告其事。中宗惑之，命斬月將。黃門侍郎宋璟執奏，請按而後刑。中宗愈怒，不及整衣履，岸巾出側門，迎謂璟曰：「朕以為已斬矣，何以緩？」命促斬。璟曰：「人言宮中私於三思，陛下竟不問而斬，臣恐有竊議。故請按而後刑。」中宗大怒，璟曰：「請先斬臣，不然，終不奉詔。」乃流月將於嶺南，尋使人殺之。

柳澤，睿宗朝太平公主用事，奏斜封官復舊職，上疏諫曰：「藥不毒不可以觸疾，詞不切不可以裨過。是以習甘旨者，非攝養之方；邇諛佞者，積危殆之本。陛下即位之初，納姚、宋之計，咸黜斜封。近日又命斜封，是斜封之人不忍棄也，先帝之意不可違也若斜封之人不忍棄，是韋月將、燕欽融之流不可褒贈；李多祚、鄭克義之徒不可清雪。陛下何不能忍於此，而獨忍於彼使善惡不定，反覆相攻，致令君子道消，小人道長；為正者銜冤，附偽者得志。將何以止奸邪，將何以懲風俗耶？」睿宗遂從之，因而擢澤，拜監察御史。

倪若水為汴州刺史，玄宗嘗遣中官往淮南採捕鵁鶄及諸水禽，上疏諫曰：「方今九鳸時忙，三農並作，田夫擁耒，蠶婦持桑。而以此時採捕奇禽異鳥，供園池之玩，遠自江嶺，達於京師，力倦擔負，食之以魚肉，間之以稻糧。道路觀者，莫不言陛下賤人而貴鳥。陛下當以鳳凰為凡鳥，麒麟為凡獸，則鵁鶄之類，曷足貴也！陛下昔龍潛藩邸，備歷艱危，今氛侵廓清，高居九五，玉帛子女，充於後庭；職貢珍奇，盈於內府。過此之外，又何求哉！」手詔答曰：「朕先使人取少雜鳥，其使不識朕意，將鳥稍多。卿見奏之，詞誠忠懇，深稱朕意。卿達識周材，義方敬直，故輟綱轄之重，以處方面之權。果能閑邪存誠，守節彌固，骨鯁忠烈，遇事無隱，言念忠讜，深用喜慰。今賜卿物四十段，用答至言。」

安祿山，天寶末請以蕃將三十人代漢將。玄宗宣付中書令即日進呈，韋見素謂楊國忠曰：「安祿山有不臣之心，暴於天下。今又以蕃將代漢，其反明矣。」遽請對。玄宗曰：「卿有疑祿山之意耶！」見素趨下殿，涕泗且陳祿山反狀。詔令復位，因以祿山表留上前而出。俄又宣詔曰：「此之一奏，姑容之，朕徐為圖矣。」見素自此後，每對見，每言其事，曰：「臣有一策，可銷其難，請以平章事追之。」玄宗許為草詔，訖，中留之，遣中使輔璆琳送甘子，且觀其變。璆琳受賂而還，因言無反狀。玄宗謂宰臣曰：「必無二心，詔本朕已焚矣。」後璆琳納賂事泄，因祭龍堂，托事撲殺之。十四年，遣中使馬承威齎璽書召祿山曰：「朕與卿修得一湯，故召卿。至十月，朕待卿於華清宮。」承威復命，泣曰：「臣幾不得生還。祿山見臣宣進旨，踞牀不起。但云：『聖體安穩否』遽令送臣於別館。數日，然後免難。」至十月九日，反於范陽，以誅國忠為名，蕩覆二京，竊弄神器，迄今五十餘年而兵未戢。《易》曰：「履霜堅冰，所由者漸。」向使師尹竭股肱之力，武夫效腹心之誠，則豬突豨勇，亦何能至失於中策，寧在人謀，痛哉！

第四章     剛正

韋仁約彈右僕射褚遂良，出為同州刺史。遂良復職，黜仁約為清水令。或慰勉之，仁約對曰：「僕守狂鄙之性，假以雄權，而觸物便發。丈夫當正色之地，必明目張膽，然不能碌碌為保妻子也。」時武侯將軍田仁會與侍御史張仁禕不協，而誣奏之。高宗臨軒問仁禕，仁禕惶懼，應對失次。仁約歷階而進曰：「臣與仁禕連曹，頗知事由。仁禕懦而不能自理。若仁會眩惑聖聽，致仁禕非常之罪，則臣事陛下不盡，臣之恨矣。請專對其狀。」詞辯縱橫，音旨朗暢。高宗深納之，乃釋仁禕。仁約在憲司，於王公卿相未嘗行拜禮，人或勸之，答曰：「鵰鶚鷹鸇，豈眾禽之偶，奈何設拜以狎之？且耳目之官，固當獨立耳。」後為左丞，奏曰：「陛下為官擇人，非其人則闕。今不惜美錦令臣制之，此陛下知臣之深矣，亦微臣盡命之秋。」振舉綱目，朝庭肅然。

李義府恃恩放縱，婦人淳于氏有容色，坐繫大理，乃托大理丞畢正義曲斷出之。或有告之者，詔劉仁軌鞫之。義府懼謀泄，斃正義於獄。侍御史王義方將彈之，告其母曰：「奸臣當路，懷祿而曠官，不忠；老母在堂，犯難以危身，不孝。進退惶惑，不知所從。」母曰：「吾聞王陵母殺身以成子之義，汝若事君盡忠，立名千載，吾死不恨焉！」義方乃備法冠，橫玉階彈之。先叱義府令下，三叱乃出，然後跪宣彈文曰：「臣聞春鸚鳴於獻歲，蟋蟀吟於始秋，物有微而應時，士有賤而言忠者。」乃庭劾義府曰：「臣聞誣下罔上，聖主之所宣誅；心狠貌恭，明時之所必罰。是以隱賊掩義，不容唐帝之朝；竊幸乘權，終齒漢皇之劍。中書侍郎李義府，因緣際會，遂階通職。不盡忠竭節，對揚王休；策蹇勵弩，祗奉皇眷。而乃馮附城社，蔽虧日月；托公行私，交遊群小。貪冶容之美，原有罪之淳于；恐漏泄其謀，殞無辜之正義。挾山超海之力，望此猶輕；回天轉地之威，方斯更烈。此而可恕，孰不可容？方當金風屆節，玉露啟途，霜簡與秋典共清，忠臣將鷹鸇並擊。請除君側，少答鴻私，碎首玉階，庶明臣節。」高宗以義方毀辱大臣，言詞不遜，貶萊州司戶。秩滿，於昌樂聚徒教授。母亡，遂不復仕進。總章二年，卒。撰《筆海》十卷。門人何彥先、員半千制師服三年，喪畢而去。

李昭德，則天朝諛佞者必見擢用，有人於洛水中獲白石，有數點赤，詣闕請進。諸宰臣詰之，其人曰：「此石亦心，所以進。」昭德叱之，曰：「洛水中石豈盡反耶！」左右皆失笑。昭德建立東都羅城，及尚書省洛水中橋，人不知其役而功成就。除數兇人，大獄遂罷。以正直庭諍，為皇甫文所構，與來俊臣同日棄市。國人歡憾相半，哀昭德而快俊臣也。

魏元忠以摧辱二張，反為所構，雲結少年，欲奉太子。則天大怒，下獄勘之。易之引張說為證，召大臣，令元忠與易之、說等定是非。說佯氣逼不應。元忠懼，謂說曰：「張說與易之共羅織魏元忠耶！」說叱曰：「魏元忠為宰相，而有委巷小兒羅織之言，豈大臣所謂？」則天又令說言元忠不軌狀，說曰：「臣不聞也。」易之遽曰：「張說與元忠同逆。」則天問其故，易之曰：「說往時謂元忠居伊周之地。臣以伊尹放太甲，周公攝成王之位，此其狀也。」說奏曰：「易之、昌宗大無知，所言伊周，徒聞其語耳，詎知伊周為臣之本末。元忠初加拜命，授紫綬，臣以郎官拜賀。元忠曰：『無尺寸功而居重任，不勝畏懼。』臣曰：『公當伊周之任，何愧三品。』然伊周歷代書為忠臣，陛下不遣臣學伊周，使臣將何所學？」說又曰：「易之以臣宗室，故托為黨。然附易之有臺輔之望，附元忠有族滅之勢。臣不敢面欺，亦懼元忠冤魂耳。」遂焚香為誓。元忠免死，流放嶺南。

張易之、昌宗方貴寵用事，潛相者言其當王，險薄者多附會之。長安末，右衛西街有榜云：「易之兄弟、長孫汲、裴安立等謀反。」宋璟時為御史中丞，奏請審理其狀。則天曰：「易之已有奏聞，不可加罪。」璟曰：「易之為飛書所逼，窮而自陳。且謀反、大逆，法無容免，請勒就臺勘當，以明國法。易之等久蒙驅使，分外承恩，臣言發禍從，即入鼎鑊。然義激於心，雖死不恨。」則天不悅。內史楊再思遽宣敕命，令璟出，璟曰：「天顏咫尺，親奉德音，不煩宰臣。擅宣王命。」左拾遺李邕歷階而進曰：「宋璟所奏，事關社稷，望陛下可其所奏。」則天意若解，乃傳命令易之就臺推問。斯須，特敕原之，仍遣易之、昌宗就璟辭謝。拒而不見，令使者謂之曰：「公事當公言之，私見即法有私也。」璟謂左右：「恨不先打豎子腦破，而令混亂國經，吾負此恨。」時朝列呼易之、昌宗為五郎、六郎，璟獨以官呼之。天官侍郎鄭杲謂璟曰：「中丞奈何喚五郎為卿。」璟曰：「鄭杲何庸之甚，若以官秩，正當卿號；若以親故，當為張五郎、六郎矣。足下非張氏家僮，號五郎、六郎何也！」杲大慚而退。

宋璟，則天朝以頻論得失，內不能容，而憚具公正，乃敕璟往揚州推按。奏曰：「臣以不才，叨居憲府，按州縣乃監察御史事耳。今非意差臣，不識其所由，請不奉制。」無何，復令按幽州都督屈突仲翔。璟復奏曰：「御史中丞，非軍國大事不當出使。且仲翔所犯，贓污耳。今高品有侍御史，卑品有監察御史，今敕臣，恐非陛下之意，當有危臣，請不奉制。」月餘，優詔令副李嶠使蜀。嶠喜，召璟曰：「叨奉渥恩，與公同謝。」璟曰：「恩制示禮數，不以禮遣璟，璟不當行，謹不謝。」乃上言曰：「臣以憲司，位居獨坐。今隴蜀無變，不測聖意，令臣副嶠，何也？恐乖朝庭故事，請不奉制。」易之等冀璟出使，當別以事誅之。既不果，伺璟家有婚禮，將刺殺之。有密以告者，璟乘事舍於他所，乃免。易之尋伏誅。

薛懷義承寵遇，則天俾之改姓，云是駙馬薛紹再從叔。或俗人號為「薛師」，猖狂恃勢，多度膂力者為僧，潛圖不軌。殿中侍御史周矩奏請按之。則天曰：「不可。」矩固請，則天曰：「卿去矣，朕即遣來。」矩至臺，薛師亦至，踏階下馬，但坦腹於牀。將按之，薛師躍馬而去，遽以聞則天。則天曰：「此道人患風，不須苦問。所度僧，任卿窮按其事。」諸僧流遠惡州。矩後竟為薛師之所構，下獄死。

則天朝，契丹寇河北，武懿宗將兵討之，畏懦不進。比賊退散後，乃奏滄瀛等州詿誤者數百家。左拾遺王永禮廷折之曰：「素無良吏教習，城池又不完固，遇賊畏懼，苟從之以求生，豈其素有背叛之心耶？懿宗擁兵數萬，聞賊輒退走，失城邑，罪當誅戮。今乃移禍草澤詿誤之人以自解，豈為臣之道。請斬懿宗，以謝河北百姓。」懿宗惶懼。諸詿誤者悉免。
　　中宗朝，鄭普思承恩寵而潛圖不軌。蘇瑰奏請按之，以司直范獻忠為判官。環奏收曾思。曾思妻得倖於韋庶人，持敕於御前對。中宗屢抑瑰而理普思，應對頗不中。獻忠歷階而進曰：「臣請先斬蘇瑰。」中宗問其故，對曰：「蘇瑰，國之大臣，荷榮貴久矣，不能先斬逆賊，而後聞。今使其眩惑天聽，搖動刑柄，而普思反狀昭露，陛下為其申理，此其反者不死。今聖躬萬福，豈有天耶？臣請死，終不能事普思。」獄乃定，朝廷咸壯之。

中宗返纔月餘，而武三思居中用事，皇后韋氏頗干朝政，如則天故事。桓彥範奏曰：「伏見陛下每臨朝聽政，皇后必施帷幔，坐於殿上，參聞政事。愚臣歷選列辟，詳求往代帝王有與婦人謀及政事者，無不破國亡家，傾朝繼路。以陰干陽，違天也：以婦凌夫，違人也。違天不祥，違人不義。《書》稱『牝雞之晨，唯家之索』。《易》曰『無攸遂，在中饋』。言婦人不得干政也。伏願陛下覽古人之言，以蒼生為念，不宜令皇后往正殿干外朝，專在中宮，聿修陰教，則坤儀式敘，鼎命惟新矣。」疏奏不納。又有故僧惠範、山人鄭普思、葉靜能等，並挾左道，出入宮禁。彥範等切諫，並不從。後彥範等反及禍。

桓彥範等，既匡復帝室，勛烈冠古，武三思害其公忠，將誣以不軌誅之。大理丞李朝隱請聞明狀。卿裴譚附會三思，異朝隱判，竟坐誅。譚遷刑部尚書，侍御史李祥彈之曰：「異李朝隱一判，破桓敬等五家。附會三思，狀驗斯在，天下聞者，莫不寒心。刑部尚書，從此而得。」略無迴避，朝庭壯之。祥解褐監亭尉，因校考為錄事參軍所擠排。祥趨入，謂刺史曰：「錄事恃糾曹之權，祥當要居之地，為其妄褒貶耳。使祥秉筆，頗亦有詞。」刺史曰：「公試論錄事狀。」遂授筆曰：「怯斷大案，好勾小稽。隱自不清，疑他總濁。階前兩競，鬥困方休。獄裡囚徒，非赦不出。」天下以為譚笑之最矣。

宗楚客與弟晉卿及紀處訥等恃權勢，朝野岳牧除拜多出其門。百寮惕懼，莫敢言者。監察御史崔琬不平之，乃具法冠，陳其罪狀，請收案問。中宗不許。明日，又進密狀，乃降敕曰：「卿列霜簡，忠在觸邪，遂能不懼權豪，便有彈射。眷言稱職，深領乃誠。然楚客等大臣，須存禮度。朕識卿姓名，知卿鯁直，但守至公，勿有迴避。」自此朝廷相謂曰：「仁者必有勇，其崔公之謂歟！」累遷刑部郎中。琬兄璆，以孝友稱，歷刑部員外、揚州司馬。丁母憂，晝夜哀號，水漿不於口。不勝喪而卒。

陸大同為雍州司田，時安樂公主、韋溫等侵百姓田業，大同盡斷還之。長吏懼勢，謀出大同。會將有事南郊，時已十月，長吏乃舉牒令大同巡縣勸田疇，冀他判司搖動其按也。大同判云：「南郊有事，北陸已寒；丁不在田，人皆入室。此時勸課，切恐煩勞。」長吏益不悅，乃奏大同為河東令，尋復為雍州司田。長吏新興王晉，附會太平公主，故多阿黨。大同終不從。因謂大同曰：「雍州判佐，不是公官，公何為不別求好官？」大同曰：「某無身材，但守公直，素無廊廟之望，唯以雍州判佐為好官。」晉不能屈。大同闔門雍睦，四從同居。法言即大同伯祖也。

李令質為萬年令，有富人同行盜，繫而按之。駙馬韋擢策馬入縣救盜者，令質不從。擢乃譖之於中宗。中宗怒，臨軒召見，舉朝為之恐懼。令質奏曰：「臣必以韋擢與盜非親非故，故當以貨求耳。臣豈不懼擢之勢，但申陛下法，死無所恨。」中宗怒解，乃釋之。朝列賀之，曰：「設以獲譴，流於嶺南，亦為幸也。」

第五章     公直

唐方慶，武德中為察非掾，太宗深器重之，引與六月同事。方慶辭曰：「臣母老，請歸養。」太宗不之逼。貞觀中，以為藁城令。孫襲秀，神龍初為監察御史。時武三思誣桓、敬等反，又稱襲秀與敬等有謀。至是為侍御史冉祖雍所按，辭理竟不屈。或報祖雍云：「適有南使至，云桓、敬已死。」襲秀聞之，泫然流淚。祖雍曰：「桓彥範負國刑憲，今已死矣。祖雍按足下事，意未測，聞其死乃對雍流涕，何也？」襲秀曰：「桓彥範自負刑憲，然與襲秀有舊，聞其死，豈不傷耶！」祖雍曰：「足下下獄，聞諸弟俱縱酒而無憂色，何也？」襲秀曰：「襲秀何負於國家，但於桓彥範有舊耳。公若盡殺諸弟，不知矣；如獨殺襲秀，恐明公不得高枕而臥。」祖雍色動，握其手曰：「請無慮，當活公。」乃善為之辭，得不坐。

陸德明受學於周弘正，善言玄理，王世充僭號，署為散騎侍郎。王令子師之，將行束脩之禮，德明服巴豆散，臥東壁下。充之子入跪牀下，德明佯紿之痢，竟不與語，遂移病成臯。及入朝，太宗引為文館學士，使閻立本寫真形，褚亮為之贊曰：「經術為貴，玄風可師；勵學非遠，通儒在茲。」終於國子博士。

李密既降，徐勣尚守黎陽倉，謂長史郭恪曰：「魏公既歸於唐，我士眾土地，皆魏公之有也。吾若上表獻之，即是自邀富貴，吾所恥也。今宜具錄以啟魏公，聽公自獻，則魏公之功也。」及使至，高祖聞其表，甚怪之。使者具以聞，高祖大悅曰：「徐勣盛德推功，真忠臣也。」即授黎州總管，賜姓李氏。

貞觀中，太宗謂褚遂良曰：「卿知《起居注》，記何事大抵人君得觀之否？」遂良對曰：「今之《起居》，古之左右史，書人君言事，且記善惡，以為檢戒，庶乎人主不為非法。不聞帝王，躬自觀史。」太宗曰：「朕有不善，卿必記之耶！」遂良曰：「守道不如守官，臣職當載肇，君舉必記。」劉洎進曰：「設令遂良不記，天下之人皆記之矣。」

太宗謂侍臣曰：「朕戲作豔詩。」虞世南便諫曰：「聖作雖工，體制非雅。上之所好，下必隨之。此文一行，恐致風靡。而今而後，請不奉詔。」太宗曰：「卿懇誠若此，朕用嘉之。群臣皆若世南，天下何憂不理！」乃賜絹五十疋。先是，梁簡文帝為太子，好作豔詩，境內化之，浸以成俗，謂之「宮體」。晚年改作，追之不及，乃令徐陵撰《玉臺集》，以大其體。永興之諫，頗因故事。
　　竇靜為司農卿，趙元楷為少卿。靜頗方直，甚不悅元楷之為，官屬大會，謂元楷曰：「如隋煬帝意在奢侈，竭四海以奉一人者，司農須公矣。方今聖上，躬履節儉，屈一人以安兆庶，司農何用於公哉！」元楷赧然而退。初，太宗既平突厥，徙其部眾於河南，靜上疏極諫，以為不便。又請太原置屯田，以省饋餉，皆有弘益。

文德皇后崩，未除喪，許敬宗以言笑獲譴。及太宗梓宮在前殿，又垂臂過。侍御史閻玄正彈之曰：「敬宗往居先后喪，已坐言笑黜，今對大行梓宮，又垂臂無禮。」敬宗懼獲罪，高宗寢其奏，事雖不行，時人重其剛正。

劉仁軌為左僕射，暮年頗以言詞取悅訴者。戶部員外魏克己斷案，多為仁軌所異同。克己執之曰：「異方之樂不入人心，秋蟬之聲徒聒人耳。」仁輒怒焉，罵之曰：「癡漢！」克己俄遷吏部侍郎。

則天朝，豆盧欽望為丞相，請輟京官九品以上兩月日俸以贍軍，轉帖百司，令拜表。群臣俱赴拜表，而不知事由。拾遺王求禮謂欽望曰：「群官見帖即赴，竟不知拜何所由。既以輟俸供軍，而明公祿厚俸優，輟之可也。卑官貧迫，奈何不使其知而欺奪之，豈國之柄耶！」欽望形色而拒之。表既奏，求禮歷階進曰：「陛下富有四海，足以儲軍國之用，何籍貧官九品之俸，而欽望欺奪之，臣竊不取。」納言姚璹前進曰：「秦漢皆稅算以贍軍，求禮不識大體，妄有爭議。」求禮曰：「秦皇、漢武稅天下，使空虛以事邊。奈何使聖朝仿習之。姚璹言臣不識大體，不知璹言是大體耶！」遂寢。

魏元忠男昇娶榮陽鄭遠女，昇與節愍太子謀誅武三思，廢韋庶人，不克，為亂兵所害，元忠坐繫獄。遠比此乃就元忠求離書。今日得離書，明日改醮。殿中侍御史麻察不平之，草狀彈曰：「鄭遠納錢五百萬，將女易官。先朝以元忠舊臣，操履堅正，豈獨尚茲賢行，實欲榮其姻戚，遂起復授遠河內縣令，遠子良解褐洛州參軍。既連婚國相，父子崇赫，迨元忠下獄，遂誘和離。今日得書，明日改醮。且元忠官歷三朝，榮躋十等，雖金精屢鑠，玉色常溫。遠冑雖參華，身實凡品。若言齊鄭非偶，不合結縭；既冰玉交歡，理資同穴。而下山之夫未遠，御輪之婿已尚。無聞寄死托孤，見危授命，斯所謂滓穢流品，點辱衣冠，而乃延首靦顏，重塵清鑒。九流選敘，須有淄澠；四裔遐陬，宜從檳斥。雖渥恩周洽，刑罰免加；而名教所先，理資懲革。請裁以憲綱，禁錮終身。」遠從此廢棄。朝野咸賞察之公直。

來俊臣棄故妻，奏娶太魘王慶詵女。侯思正亦奏娶趙郡李自挹女。敕正事商量，內史李昭德撫掌謂諸宰曰：「大可笑，大可笑！」諸宰問故，昭德曰：「往年來俊臣賊劫王慶詵女，已太辱國；今日此奴又請索李自挹女，乃復辱國耶！」遂寢。思正竟為昭德所繩，榜殺之。

長安末，諸酷吏並誅死。則天悔於枉濫，謂侍臣曰：「近者朝臣多被周興、來俊臣推勘，遞相牽引，咸自承伏。國家有法，朕豈能違。中間疑有濫者，更使近臣就獄推問，得報皆自承引。朕不以為疑，即可其奏。自周興、俊臣死，更不聞有反逆者。然已前就戮者，豈不有冤濫耶！」夏官侍郎姚崇對曰：自垂拱已後，被告身死破家者，皆枉酷自誣而死。告事者特以為功，天下號為羅織，甚於漢之黨錮。陛下令近臣就獄問者，近臣亦不自保，何敢輒有動搖。賴上天降靈，聖情發寤，誅滅凶豎，朝庭宴安。今日已後，微軀及一門百口，保見在內外官吏無反逆者。則天大悅曰：「已前宰相，皆順成其事，陷朕為淫刑之主。聞卿所說，甚合朕心。」乃賜銀一千兩。

景龍中，中宗嘗遊興慶池，侍宴者遞起歌舞，並唱《回波詞》，方便以求官爵。給事中李景伯亦起舞歌曰：「回波爾持酒卮，微臣職在箴規。侍宴既過三爵，喧嘩竊恐非儀。」於是宴罷。

安樂公主恃寵，奏請昆明池以為湯沐。中宗曰：「自前代已來，不以與人。」不可。安樂於是大役人夫，掘其側為池，名曰「定昆池」。池成，中宗、韋庶人皆往宴焉，令公卿以下咸賦詩。黃門侍郎李日知詩曰：「但願暫思居者逸，無使時傳作者勞。」後睿宗登位，謂日知曰：「朕當時亦不敢言，非卿忠正，何能如此？」俄拜侍中。

景龍末，朝綱失敘，風教既替，公卿太臣，初拜命者，例許獻食，號為「燒尾」。時蘇瑰拜僕射，獨不獻食。後因侍宴，宗晉卿謂瑰曰：「拜僕射竟不燒尾，豈不喜乎？」中宗默然。瑰奏曰：「臣聞宰相主調陰陽，代天理物。今粒食湧貴，百姓不足，臣見宿衛兵至有三日不得食者。臣愚不稱職，所以不敢燒尾耳。」晉卿無以對。

中宗暴崩，秘不發喪。韋庶人親總庶政，召宰相韋巨源等一十一人入禁中會議。遺詔令韋庶人輔少主知政事，授相王太尉，參謀輔政。宗楚客謂韋溫曰：「今皇太后臨朝，宜停相王輔政。且太后於諸王居嫂叔之地，難為儀注，是詔理全不可。」蘇瑰獨正色拒之，謂楚客等曰：「遺詔是先帝意，安可更改。」楚客、溫等大怒，遂削相王輔政語，乃宣行之。

玄宗命宋璟制諸王及公主邑號，續遣中使宣詔，令更作一佳號。璟奏曰：「七子均養，鳴鳩之德。至錫名號，不宜有殊。今奉此旨，恐母寵子異，非正家國之大訓，王化之所宜。不敢奉詔。」玄宗從之。

蘇瓌。開元七年五月己丑朔，日有蝕之。玄宗素服候變，撤樂減膳，省囚徒，多所原放；水旱州皆定賑恤，不急之務，一切停罷。瓌與宋璟諫曰：「陛下頻降德音，勤恤人隱，令徒以下刑盡責保放。惟流、死等色，則情不可寬，此古人所以慎赦也。恐言事者，直以月蝕修刑，日蝕修德，或云分野應災祥，冀合上旨。臣以為君子道長，小人道消，女謁不行，讒夫漸遠，此所謂修德。囹圄不擾，甲兵不黷，理官不以深文，軍將不以輕進，此所謂修刑也。若陛下常以此留念，縱日月盈虧，將因此而致福，又何患乎！且君子恥言浮於行，故曰：『予欲無言。』又曰：『天何言哉，四時行焉，百物生焉。』要以至誠動天，不在制書頻下。」玄宗深納之。

定安公主初降王同皎，後降韋擢，又降崔銑。詵先卒，及公主薨，同皎子繇為駙馬，奏請與其父合葬，敕旨許之。給事中夏侯銛駁曰：「公主初昔降婚，梧桐半死，逮乎再醮，琴瑟兩亡。則生存之時，已與前夫義絕；殂謝之日，合從後夫禮葬。今若依繇所請，卻祔舊姻，但恐魂而有知，王同皎不納於幽壤；死而可作，崔詵必訴於玄天。國有典章，事難逾越。銛謬膺駁止，敢廢司存！請傍移禮官，以求指定。」朝庭咸壯之。

玄宗將封禪泰山，張說自定升山之官，多引兩省工錄及己之親戚。中書舍人張九齡言於說曰：「官爵者，天下之公器，德望為先，勞舊為次。若顛倒衣裳，則譏議起矣。今登封沛澤，十載一遇，清流高品不沐殊恩，胥吏末班先加章紱，但恐制出之後，四方失望。今進草之際，事猶可改。」說曰：「事已決矣，悠悠之談，何足慮也。」果為宇文融所劾。

李輔國扈從肅宗，棲止帷幄，宣傳詔命，自靈武列行軍司馬，中外樞要，一以委之。及克京城後，於銀臺門決事，凡追捕，先行後聞，權傾朝野，道路側目。又求宰相，肅宗謂之曰：「卿勛業則可，公卿大臣不欲，如之何？」又謂裴晃等速表薦己。肅宗患之，乃謂蕭華曰：「輔國求為宰相，若公卿表來，不得不與。卿與裴晃早為之所。」華出問晃，晃曰：「初無此事，臂可截也，而表不為也。」復命奏之，上大悅。

第六章     清廉

李襲譽，江淮俗尚商賈，不事農業，及譽為揚州，引雷陂水，又築句城塘，以灌溉田八百餘頃。襲譽性嚴整，在職莊肅，素好讀書，手不釋卷。居家以儉約自處，所得俸祿，散給宗親，餘貲寫書數萬卷。每謂子孫曰：「吾不好貨財，以至貧乏。京城有賜田一十頃，耕之可以充食；河南有桑千樹，事之可以充衣；所寫得書，可以求官。吾歿之後，爾曹勤此三事，可以無求於人矣。」時論尤善之。

鄭善果父誠周為大將軍，討尉遲迥遇害。善異性至孝篤慎，大業中，為魯郡太守。母崔氏甚賢明，曉正道。嘗於閣中聽善果決斷，聞剖析合理，悅；若處事不允，則不與之言。善果伏牀前，終日不敢食。母曰：「吾非怒汝，愧汝家耶。汝先君清恪，以身徇國，吾亦望汝及此。汝自童子承襲茅土，今至方伯，豈汝自能致之耶？安可不思此事？吾寡婦也，有慈無威，使汝不知教訓，以負清忠之業。吾死之日，亦何面目見汝先君乎？」善果由是勵己清廉，所蒞咸有政績。煬帝以其儉素，考為天下第一，賞物千段，黃金百兩。入朝，拜左庶子，數進忠言，多所匡諫。遷工部尚書，正身奉法，甚著勞績。

馮立有武藝，略涉書記，事隱太子。太子誅，左右悉逃散。立歎曰：「豈有生受其恩，而逃其難。」乃率兵犯玄武門，殺將軍敬君弘，謂其徒曰：「微以報太子矣。」遂解兵而遁。俄來請罪，太宗數之曰：「汝間構阻我骨肉，復出兵來戰，殺我將士，汝罪大也。何以逃死？」對曰：「屈身事主，期於敕命，當戰之日，無所顧憚。」因歔歎，悲不自勝。太宗宥之，立謂其所親曰：「逄莫大之恩，終當以死奉答。」俄而突厥至便橋，立率數百人力戰，殺獲甚眾。太宗深嘉歎之。出牧南海，前後牧守，率多貪冒。蠻夷患之，數為叛逆。立不營生業，衣食取給而已。嘗至貪泉，歎曰：「此吳隱之所酌泉也，飲一杯何足道哉吾當汲而為食。」畢飲而去。

裴炎有雅望於朝庭。高宗臨崩，與舅王德真俱受遺詔輔少主。則天既臨朝，廢中宗為廬陵王，將行革命之事。徐敬業舉兵於揚州，時炎為內史，示閒暇不急討。則天潛察之，下炎詔獄。鳳閣侍郎胡元範、劉齊賢等庭爭，以炎忠鯁無反狀。則天曰：「炎反有端，顧卿不知耳。」範、賢曰：「若裴炎反，臣等亦反。」則天曰：「朕知裴炎反，知卿不反。」炎既誅，範、賢亦被廢黜。炎將刑，顧謂兄弟曰：「可憐官職並自得之，炎無分毫遺，今坐炎流竄矣。」炎雖官達而甚清貧，收其家，略無積聚，時人傷焉。

楊嶠為祭酒，謂人曰：「吾雖三品，非不榮貴，意常不逾疇昔一尉也。」時議重之。嶠祖父休之，事北齊，執政將封為王以寵之。休之固辭，而謂入曰：「我非奴、非獠，何事封王耶！」

李日知為侍中，頻乞骸骨，詔許之。初，日知將欲陳請，不與妻謀。及還，飾裝將出居別業，妻驚曰：「家室屢空，子弟名宦未立，何為辭職也？」日知曰：「書生至此已過分，人情無厭，若恣其心，是無止足也。」

李懷遠久居榮位，而好尚清簡，宅舍屋宇，無所增改。嘗乘款段，豆盧欽望謂之曰：「公榮貴如此，何不買駿乘之？」答曰：「此馬倖免驚蹷，無假別求。」聞者歎伏。

馮履謙，七歲讀書數萬言，九歲能屬文。自管城尉丁艱，補河北尉。有部人張懷道任河陽尉，與謙疇舊，餉一鏡焉。謙集縣吏遍示之，咸曰：「維揚之美者，甚嘉也。」謙謂縣吏曰：「此張公所致也。吾與之有舊，雖親故不坐，著之章程。吾效官，但以俸祿自守，豈私受遺哉！《昌言》曰：『清水見底，明鏡照心。』余之效官，必同於此。」復書於使者，乃歸之。聞者莫不欽尚。官至駕部郎中。

盧懷慎，其先范陽人。祖父悊為靈昌令，因家焉。懷慎少清儉廉約，不營家業，累居右職。及乘鈞衡，器用服飾無金玉文繡之麗，所得俸祿，皆隨時分散，而家無餘蓄，妻子不免匱乏。及薨，贈荊州大都督，諡曰文成。玄宗幸東都，下詔曰：「故檢校黃門監盧懷慎，衣冠重器，廊廟周材，訏謨當三傑之一，學行總四科之二。等平津之輔漢，同季文之相魯。節鄰於古，儉實可師。雖清白瑩然，籝金非寶；然妻孥貧窶，儋石屢空。言念平昔，彌深軫悼。宜恤凌統之孤，用旌晏嬰之德。宜賜物一百段，米粟二百石。」明年，車駕還京師，望見懷慎別業，方營大祥齋，憫其貧乏，即賜絹五百疋。制蘇頲為之碑，仍御書焉。子奂歷任以清白聞，為陝郡太守。開元二十四年，玄宗還京師，次陝城頓，賞其政能，題《贊》於其廳事曰：「專城之重，分陝之雄。人多惠愛，性實謙沖。亦既利物，存乎匪躬。為國之寶，不墜家風。」天寶初，為晉陵太守。嶺南利兼山海，前後牧守贓污者多，乃以奂為嶺南太守，貪吏斂跡，人庶愛之。

第七章     持法

戴冑有乾局，明法令，仕隋門下省錄事。太宗以為秦府掾，常謂侍臣曰：「大理之職，人命所懸，當須妙選正人。用心存法，無過如戴冑者。」乃以為大理少卿。杜如晦臨終，委冑以選舉。及在銓衡，抑文雅而獎法吏，不適輪轅之用，時議非之。太宗嘗言：「戴冑於朕，無骨肉之親，但其忠直勵行，情深體國，所延官爵以酬勞耳。」其見重如此。

唐臨為大理卿，初蒞職，斷一死囚。先時坐死者十餘人，皆他官所斷。會太宗幸寺，親錄囚徒。他官所斷死囚，稱冤不已。臨所斷者，嘿而無言。太宗怪之，問其故，囚對曰：「唐卿斷臣，必無枉濫，所以絕意。」太宗歎息久之，曰：「為獄固當若是。」囚遂見原。即日拜御史大夫。太宗親為之考詞，曰：「形若死灰，心如鐵石。」初，臨為殿中侍御史，正班大夫韋挺責以朝列不肅，臨曰：「此將為小事，不以介意，請俟後命。」翌日，挺離班與江夏王道宗語，趨進曰：「王亂班。」將彈之。道宗曰：「共公卿大夫語。」臨曰：「大夫亦亂班。」挺失色而退，同列莫不悚動。

太宗問大理卿劉德威曰：「近來刑網稍密，何也？」對曰：「誠在君上，不由臣下。主好寬則寬，好急則急。律文：失入減三等，失出減五等。今則反是，失入無辜，失出則獲戾，所以吏各自愛，競執深文，畏罪之所致也。」太宗深納其言。

張玄素為侍御史，彈樂蟠令叱奴騭盜官糧。太宗大怒，特令處斬。中書舍人張文瓘執：「據律不當死」。太宗曰：「倉糧事重，不斬恐犯者眾。」魏徵進曰：「陛下設法，與天下共之。今若改張，人將法外畏罪。且復有重於此者，何以加之？」騭遂免死。

李勣征高黎，將引其子婿杜懷恭行，以求勛效。懷恭性滑稽，勣甚重之。懷恭初辭以貧，勣贍給之；又辭以無奴馬，又給之。既而辭窮，乃亡匿岐陽山中，謂人曰：「乃公將我作法則耳。」固不行。勣聞，泫然流涕曰：「杜郎放而不拘，或有此事。」遂不之逼。時議曰：「英公持法者，杜之懷慮深矣。」

明崇儼為正諫大夫，以奇術承恩。夜遇刺客，敕三司推鞫，其妄承引，連坐者眾。高宗怒，促法司行刑。刑部郎中趙仁恭奏曰：「此輩必死之囚，願假數日之命。」高宗曰：「卿以為枉也？」仁恭曰：「臣識慮淺短，非的以為枉，恐萬一非實，則怨氣生焉。」緩之旬餘，果獲賊。高宗善之，遷刑部侍郎。

權善才，高宗朝為將軍，中郎將范懷義宿衛昭陵，有飛騎犯法，善才繩之。飛騎因番請見，先涕泣不自勝，言善才等伐陵柏，大不敬。高宗悲泣不自勝，命殺之。大理丞狄仁傑斷善才罪止免官。高宗大怒，命促刑。仁傑曰：「法是陛下法，臣僅守之。奈何以數株小柏而殺大臣請不奉詔。」高宗涕泣曰：「善才斲我父陵上柏，我為子不孝，以至是。知卿好法官，善才等終須死。」仁傑固諫，侍中張文瓘以笏揮令出，仁傑乃引張釋之高廟、辛毗牽裾之例，曰：「臣聞犯龍鱗，忤人主，自古以為難，臣以為不難。居桀紂時則難，堯舜時則不難。臣今幸逢堯舜，不懼比干之誅。陛下不納臣言，臣瞑目之後，善見釋之、辛毗於地下。」高宗曰：「善才情不可容法，雖不死，朕之恨深矣。須法外殺之。」仁傑曰：「陛下作法，懸諸象魏，徒、流及死，具有等差。豈有罪非極刑，特令賜死法既無恒，萬方何所措其手足陛下必欲變法，請今日為始。」高宗意乃解，曰：「卿能守法，朕有法官。」命編入史。又曰：「仁傑為善才正朕，豈不能為朕正天下耶！」授侍御史。後因諫事，高宗笑曰：「卿得權善才便也。」時左司郎中王本立恃寵用事，朝廷懼之，仁傑按之，請付法。高宗特原之，仁傑奏曰：「雖國之英秀，豈少本立之類。陛下何惜罪人而廢王法必不欲推問，請曲赦之，棄臣於無人之境，以為忠貞將來之戒。」高宗乃許之。由是朝廷肅然。

李日知為司刑丞，嘗免一死囚，少卿胡元禮異判殺之，與日知往復，至於再三。元禮怒，遣府吏謂曰：「元禮不離刑曹，此囚無活法。」日知報曰：「日知不離刑曹，此囚無死法。」竟以兩聞，日知果直。

則天朝，奴婢多通外人，輒羅告其主，以求官賞。潤州刺史竇孝諶妻龐氏，為其奴所告夜醮，敕史薛季旭推之。季旭言其「咒詛」，草狀以聞，先於玉階涕泣不自勝，曰：「龐氏事狀，臣子所不忍言。」則天納之，遷季旭給事中。龐棄市，將就刑，龐男希瑊訴冤於侍御史徐有功。有功覽狀曰：「正當枉狀。」停決以聞。三司對按，季旭益周密其狀。秋官及司刑兩曹既宣覆而自懼，眾迫有功。有功不獲申，遂處絞死。則天召見，迎謂之曰：「卿比按，失出何多也！」有功曰：「失出，臣下之小過；好生，聖人之大德。願陛下弘大德。天下幸甚！」則天默然，久之，曰：「去矣。」敕減死，放於嶺南。月餘，復授侍御史。有功俯伏流涕，固不奉制。則天固授之，有功曰：「臣聞鹿走於山林，而命懸於廚者何勢使然也。陛下以法官用臣，臣以從寬行法，必坐而死矣。」則天既深器重，竟授之，遷司刑少卿。時周興、來俊臣等羅告天下衣冠，遇族者數千百家。有功居司刑，平反者不可勝紀，時人方之於定國。中宗朝，追贈越州都督，優賜其家，並授一品官。開元初，竇希瑊外戚榮貴，奏請回己之官，以酬其子。