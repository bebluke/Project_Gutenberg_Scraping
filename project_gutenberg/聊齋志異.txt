〈考城隍〉

予姊丈之祖宋公，諱燾，邑廪生。一日病臥，見吏人持牒，牽白顛馬來，雲：“請赴試。”公言：“文宗未臨，何遽得考？”吏不言，但敦促之。公力病乘馬從去，路甚生疏，至一城郭，如王者都。移時入府廨，宮室壯麗。上坐十餘官，都不知何人，惟關壯繆可識。檐下設幾、墩各二，先有一秀才坐其末，公便與連肩。幾上各有筆劄。俄題紙飛下，視之有八字，雲：“一人二人，有心無心。”二公文成，呈殿上。公文中有雲：“有心爲善，雖善不賞。無心爲惡，雖惡不罰。”諸神傳讚不已。召公上，諭曰：“河南缺一城隍，君稱其職。”公方悟，頓首泣曰：“辱膺寵命，何敢多辭？但老母七旬，奉養無人，請得終其天年，惟聽錄用。”上一帝王像者，即命稽母壽籍。有長須吏捧冊翻閱一過，白：“有陽算九年。”共躊躇間，關帝曰：“不妨令張生攝篆九年，瓜代可也。”乃謂公：“應即赴任，今推仁孝之心，給假九年。及期當複相召。”又勉勵秀才數語。二公稽首並下。秀才握手，送諸郊野，自言長山張某。以詩贈别，都忘其詞，中有“有花有酒春常在，無燭無燈夜自明”之句。

公既騎，乃别而去，及抵里，豁若夢寤。時卒已三日，母聞棺中呻吟，扶出，半日始能語。問之長山，果有張生於是日死矣。後九年，母果卒，營葬既畢，浣濯入室而沒。其嶽家居城中西門里，忽見公鏤膺朱幩，輿馬甚眾。登其堂，一拜而行。相共驚疑，不知其爲神，奔詢鄉中，則已殁矣。公有自記小傳，惜亂後無存，此其略耳。

〈耳中人〉

譚晉玄，邑諸生也。篤信導引之術，寒暑不輟。行之數月，若有所得。

一日方趺坐，聞耳中小語如蠅，曰：“可以見矣。”開目即不複聞；合眸定息，又聞如故。謂是丹將成，竊喜。自是每坐輒聞。因俟其再言，當應以覘之。一日又言。乃微應曰：“可以見矣。”俄覺耳中習習然似有物出。微睨之，小人長三寸許，貌獰惡，如夜叉狀，鏇轉地上。心竊異之，姑凝神以觀其變。忽有鄰人假物，扣門而呼。小人聞之，意甚張皇，繞屋而轉，如鼠失窟。

譚覺神魂俱失，複不知小人何所之矣。遂得顛疾，號叫不休，醫藥半年，始漸愈。

〈屍變〉

陽信某翁者，邑之蔡店人。村去城五六里，父子設臨路店宿行商。有車夫數人，往來負販，輒寓其家。

一日昏暮，四人偕來，望門投止，則翁家客宿邸滿。四人計無複之，堅請容納。翁沉吟，思得一所，似恐不當客意。客言：“但求一席廈宇，更不敢有所擇。”時翁有子婦新死，停屍室中，子出購材木未歸。翁以靈所室寂，遂穿衢導客往。入其廬，燈昏案上。案後有搭帳，衣紙衾覆逝者。又觀寢所，則複室中有連榻。四客奔波頗困，甫就枕，鼻息漸粗。惟一客尚朦朧，忽聞床上察察有聲，急開目，則靈前燈火照視甚了。女屍已揭衾起。俄而下，漸入臥室。面淡金色，生絹抹額。俯近榻前，遍吹臥客者三。客大懼，恐將及己，潛引被覆首，閉息忍咽以聽之。未幾女果來，吹之如諸客。覺出房去，即聞紙衾聲。出首微窺，見僵臥猶初矣。客懼甚，不敢作聲，陰以足踏諸客。而諸客絕無少動。顧念無計，不如着衣以竄。才起振衣，而察察之聲又作。客懼複伏，縮首衾中。覺女複來，連續吹數數始去。少間聞靈床作響，知其複臥。乃從被底漸漸出手得褲，遽就着之，白足奔出。屍亦起，似將逐客。比其離幃，而客已拔關出矣。屍馳從之。客且奔且號，村中人無有警者。欲叩主人之門，又恐遲爲所及，遂望邑城路極力竄去。至東郊，瞥見蘭若，聞木魚聲，乃急撾山門。道人訝其非常，又不即納。鏇踵屍已至，去身盈尺，客窘益甚。門外有白楊，圍四五尺許，因以樹自障。彼右則左之，彼左則右之。屍益怒。然各濅倦矣。屍頓立，客汗促氣逆，庇樹間。屍暴起，伸兩臂隔樹探撲之。客驚僕。屍捉之不得，抱樹而僵。

道人竊聽良久，無聲，始漸出，見客臥地上。燭之死，然心下絲絲有動氣。負入，終夜始蘇。飲以湯水而問之，客具以狀對。時晨鍾已盡，曉色迷蒙，道人覘樹上，果見僵女，大駭。報邑宰，宰親詣質驗，使人拔女手，牢不可開。審諦之，則左右四指並卷如鉤，入木沒甲。又數人力拔乃得下。視指穴，如鑿孔然。遣役探翁家，則以屍亡客斃，紛紛正嘩。役告之故，翁乃從往，舁屍歸。客泣告宰曰：“身四人出，今一人歸，此情何以信鄉里？”宰與之牒，齎送以歸。

〈噴水〉

萊陽宋玉叔先生爲部曹時，所僦第甚荒落。一夜二婢奉太夫人宿廳上，聞院内撲撲有聲，如縫工之噴水者。太夫人促婢起，穴窗窺視，見一老嫗，短身駝背，白發如帚，冠一髻長二尺許；周院環走，竦急作鵷行，且噴水出不窮。婢愕返白，太夫人亦驚起，兩婢扶窗下聚觀之。嫗忽逼窗，直噴欞内，窗紙破裂，三人俱僕，而家人不之知也。

東曦既上，家人畢集，叩門不應，方駭。撬扉入，見一主二婢駢死一室，一婢膈下猶溫，扶灌之，移時而醒，乃述所見。先生至，哀憤欲死。細窮沒處，掘深三尺餘，漸暴白發。又掘之，得一屍如所見狀，面肥腫如生。令擊之，骨肉皆爛，皮内盡清水。

〈瞳人語〉

長安士方棟，頗有才名，而佻脱不持儀節。每陌上見游女，輒輕薄尾綴之。

清明前一日，偶步郊郭。見一小車，朱茀繡幰，青衣數輩款段以從。内一婢乘小駟，容光絕美。稍稍近覘之，見車幔洞開，内坐二八女郎，紅妝豔麗，尤生平所未睹。目炫神奪，瞻戀弗舍，或先或後，從馳數里。忽聞女郎呼婢近車側，曰：“爲我垂簾下。何處風狂兒郎，頻來窺瞻！”婢乃下簾，怒顧生曰：“此芙蓉城七郎子新婦歸寧，非同田舍娘子，放教秀才胡覷！”言已，掬轍土颺生。

生眯目不可開。才一拭視，而車馬已渺。驚疑而返，覺目終不快，倩人啟瞼撥視，則睛上生小翳，經宿益劇，淚簌簌不得止；翳漸大，數日厚如錢；右睛起鏇螺。百藥無效，懊悶欲絕，頗思自懺悔。聞《光明經》能解厄，持一卷浼人教誦。初猶煩躁，久漸自安。旦晚無事，惟趺坐撚珠。持之一年，萬緣俱淨。

忽聞左目中小語如蠅，曰：“黑漆似，叵耐殺人！”右目中應曰：“可同小遨游，出此悶氣。”漸覺兩鼻中蠕蠕作癢，似有物出，離孔而去。久之乃返，複自鼻入眶中。又言曰：“許時不窺園亭，珍珠蘭遽枯瘠死！”生素喜香蘭，園中多種植，日常自灌溉，自失明，久置不問。忽聞此言，遽問妻蘭花何使憔悴死？妻詰其所自知。因告之故。妻趨驗之，花果槁矣，大異之。靜匿房中以俟之，見有小人，自生鼻内出，大不及豆，營營然竟出門去。漸遠遂迷所在。俄連臂歸，飛上面，如蜂蟻之投穴者。如此二三日。又聞左言曰：“隧道迂，還往甚非所便，不如自啟門。”右應曰：“我壁子厚，大不易。”左曰：“我試辟，得與爾俱。”遂覺左眶内隱似抓裂。少頃開視，豁見幾物。喜告妻，妻審之，則脂膜破小竅，黑睛熒熒，才如劈椒。越一宿，幛盡消；細視，竟重瞳也。但右目鏇螺如故。乃知兩瞳人合居一眶矣。生雖一目眇，而較之雙目者殊更了了。由是益自檢束，鄉中稱盛德焉。

異史氏曰：“鄉有士人，偕二友於途，遙見少婦控驢出其前，戲而吟曰：‘有美人兮！’顧二友曰：‘驅之！’相與笑騁，俄追及，乃其子婦，心赧氣喪，默不複語。友偽爲不知也者，評騭殊褻。士人忸怩，吃吃而言曰：‘此長男婦也。’各隱笑而罷。輕薄者往往自侮，良可笑也。至於眯目失明，又鬼神之慘報矣。芙蓉城主不知何神，豈菩薩現身耶？然小郎君生辟門戶，鬼神雖惡，亦何嚐不許人自新哉！”

〈畫壁〉

江西孟龍潭與朱孝廉客都中，偶涉一蘭若，殿宇禪舍，俱不甚弘敞，惟一老僧掛褡其中。見客入，肅衣出迓，導與隨喜。殿中塑志公像，兩壁畫繪精妙，人物如生。東壁畫散花天女，内一垂髫者，拈花微笑，櫻唇欲動，眼波將流。朱注目久，不覺神搖意奪，恍然凝思；身忽飄飄如駕雲霧，已到壁上。見殿閣重重，非複人世。一老僧說法座上，偏袒繞視者甚眾，朱亦雜立其中。少間似有人暗牽其裾。回顧，則垂髫兒囅然竟去，履即從之，過曲欄，入一小舍，朱次且不敢前。女回首，搖手中花遙遙作招狀，乃趨之。舍内寂無人，遽擁之亦不甚拒，遂與狎好。既而閉戶去，囑勿咳。夜乃複至。如此二日，女伴共覺之，共蒐得生，戲謂女曰：“腹内小郎已許大，尚發蓬蓬學處子耶？”共捧簪珥促令上鬟。女含羞不語。一女曰：“妹妹姊姊，吾等勿久住，恐人不歡。”群笑而去。生視女，髻雲高簇，鬟鳳低垂，比垂髫時尤豔絕也。四顧無人，漸入猥褻，蘭麝熏心，樂方未艾。

忽聞吉莫靴鏗鏗甚厲，縲鎖鏘然，鏇有紛囂騰辨之聲。女驚起，與朱竊窺，則見一金甲使者，黑面如漆，綰鎖挈槌，眾女環繞之。使者曰：“全未？”答言：“已全。”使者曰：“如有藏匿下界人即共出首，勿貽伊戚。”又同聲言：“無。”使者反身鶚顧，似將蒐匿。女大懼，面如死灰，張皇謂朱曰：“可急匿榻下。”乃啟壁上小扉，猝遁去。朱伏不敢少息。俄聞靴聲至房内，複出。未幾煩喧漸遠，心稍安；然戶外輒有往來語論者。朱局蹐既久，覺耳際蟬鳴，目中火出，景狀殆不可忍，惟靜聽以待女歸，竟不複憶身之何自來也。

時孟龍潭在殿中，轉瞬不見朱，疑以問僧。僧笑曰：“往聽說法去矣。”問：“何處？”曰：“不遠。”少時以指彈壁而呼曰：“朱檀越！何久游不歸？”鏇見壁間畫有朱像，傾耳伫立，若有聽察。僧又呼曰：“游侶久待矣！”遂飄忽自壁而下，灰心木立，目瞪足軟。孟大駭，從容問之。蓋方伏榻下，聞叩聲如雷，故出房窺聽也。共視拈花人，螺髻翹然，不複垂髫矣。朱驚拜老僧而問其故。僧笑曰：“幻由人生，貧道何能解！”朱氣結而不颺，孟心駭歎而無主。即起，曆階而出。

異史氏曰：“‘幻由人生’，此言類有道者。人有淫心，是生褻境；人有褻心，是生怖境。菩薩點化愚蒙，千幻並作，皆人心所自動耳。老婆心切，惜不聞其言下大悟，披發入山也。”

〈山魈〉

孫太白嚐言，其曾祖肄業於南山柳溝寺。麥秋鏇里，經旬始返。啟齋門，則案上塵生，窗間絲滿，命僕糞除，至晚始覺清爽可坐。乃拂榻陳臥具，扁扉就枕，月色已滿窗矣。輾轉移時，萬簌俱寂。忽聞風聲隆隆，山門豁然作響，竊謂寺僧失扃。注念間，風聲漸近居廬，俄而房門辟矣。大疑之，思未定，聲已入屋。又有靴聲鏗鏗然，漸傍寢門。心始怖。俄而寢門辟矣。忽視之，一大鬼鞠躬塞入，突立榻前，殆與梁齊。面似老瓜皮色，目光睒閃，繞室四顧，張巨口如盆，齒疏疏長三寸許，舌動喉鳴，呵喇之聲，響連四壁，公懼極。又念咫尺之地勢無所逃，不如因而刺之。乃陰抽枕下佩刀，遽拔而所之，中腹，作石缶聲。鬼大怒，伸巨爪攫公。公少縮。鬼攫得衾捽之，忿忿而去。公隨衾堕，伏地號呼。

家人持火奔集，則門閉如故，排窗入，見公狀，大駭。扶曳登床，始言其故。其驗之，則衾夾於寢門之隙。啟扉檢照，見有爪痕如箕，五指着處皆穿。

既明，不敢複留，負笈而歸。後問僧人，無複他異。

〈咬鬼〉

沈麟生雲：其友某翁者，夏月晝寢，朦朧間見一女子搴簾入，以白布裹首，缞服麻裙，向内室去，疑鄰婦訪内人者。又轉念，何遽以凶服入人家？正自皇惑，女子已出。細審之，年可三十餘，顏色黄腫，眉目蹙蹙然，神情可畏。又逡巡不去，漸逼近榻。遂偽睡以觀其變。無何，女子攝衣登床壓腹上，覺如百鈞重。心雖了了，而擧其手，手如縛；擧其足，足如痿也。急欲號救，而苦不能聲。女子以喙嗅翁面，顴鼻眉額殆遍。覺喙冷如冰，氣寒透骨。翁窘急中思得計：待嗅至頤頰，當即因而齧之。未幾果及頤。翁乘勢力齕其顴，齒沒於肉。女負痛身離，且掙且啼。翁齕益力。但覺血液交頤，濕流枕畔。相持正苦，庭外忽聞夫人聲，急呼有鬼，一緩頰而女子已飄忽遁去。

夫人奔入，無所見，笑其魘夢之誣。翁述其異，且言有血證焉。相與檢視，如屋漏之水流浹枕席。伏而嗅之，腥臭異常。翁乃大吐。過數日，口中尚有餘臭雲。

〈捉狐〉

孫翁者，餘姻家清服之伯父也，素有膽。一日晝臥，仿佛有物登床，遂覺身搖搖如駕雲霧。竊意無乃魘狐耶？微窺之，物大如貓，黄毛而碧嘴，自足邊來。蠕蠕伏行，如恐翁寤。逡巡附體，着足足痿，着股股軟。甫及腹，翁驟起，按而捉之，握其項。物鳴急莫能脱。翁亟呼夫人以帶系其腰，乃執帶之兩端笑曰：“聞汝善化，今注目在此，看作如何化法。”言次，物忽縮其腹細如管，幾脱去。翁乃大愕，急力縛之，則又鼓其腹粗於碗，堅不可下！力稍懈，又縮之。翁恐其脱，命夫人急殺之。夫人張皇四顧，不知刀之所在，翁左顧示以處。比回首則帶在手如環然，物已渺矣。

〈蕎中怪〉

長山安翁者，性喜操農功。秋間蕎熟，刈堆隴畔。時近村有盜稼者，因命佃人乘月輦運登場，俟其裝載歸，而自留邏守。遂枕戈露臥。目稍瞑，忽聞有人踐蕎根咋咋作響。心疑暴客，急擧首，則一大鬼高丈餘，赤發盨須，去身已近。大怖，不遑他計，踴身暴起狠刺之。鬼鳴如雷而逝。恐其複來，荷戈而歸。迎佃人於途，告以所見，且戒勿往。眾未深信。越日曝麥於場，忽聞空際有聲。翁駭曰：“鬼物來矣！”乃奔，眾亦奔。移時複聚，翁命多設弓弩以俟之。異日果複來，數矢齊發，物懼而遁。二三日竟不複來。

麥既登倉，禾黠雜遝，翁命收積爲垛，而親登踐實之，高至數尺。忽遙望駭曰：“鬼物至矣！”眾急覓弓矢，物已奔翁。翁僕，齕其額而去。共登視，則去額骨如掌，昏不知人。負至家中，遂卒。後不複見。不知其爲何怪也。

〈宅妖〉

長山李公，大司寇之侄也。宅多妖異。嚐見廈有春凳，肉紅色，甚修潤。李以故無此物，近撫按之，隨手而曲，殆如肉軟，駭而卻走。鏇回視則四足移動，漸入壁中。又見壁間倚白梃，潔澤修長。近扶之，膩然而倒，委蛇入壁，移時始沒。

康熙十七年，王生浚升設帳其家。日暮燈火初張，生着履臥榻上。忽見小人長三寸許，自外入。略一盤鏇，即複去。少頃，荷二小凳來，設堂中，宛如小兒輩用梁黠心所制者。又頃之，二小人舁一棺入，長四寸許，停置凳上。安厝未已，一女子率廝婢數人來，率細小如前狀。女子衰衣，麻練束腰際，布裹首。以袖掩口，嚶嚶而哭，聲類巨蠅。生睥睨良久，毛發森立，如箱被於體。因大呼，遽走，顛床下，搖戰莫能起。館中人聞聲異，集堂中，人物杳然矣。

〈王六郎〉

許姓，家淄之北郭，業漁。每夜擕酒河上，飲且漁。飲則酹酒於地，祝雲：“河中溺鬼得飲。”以爲常。他人漁，迄無所穫，而許獨滿筐。

一夕方獨酌，有少年來徘徊其側。讓之飲，慨與同酌。既而終夜不穫一魚，意頗失。少年起曰：“請於下流爲君驅之。”遂飄然去。少間複返曰：“魚大至矣。”果聞唼呷有聲。擧網而得數頭皆盈尺。喜極，申謝。欲歸，贈以魚不受，曰：“屢叨佳醞，區區何足雲報。如不棄，要當以爲常耳。”許曰：“方共一夕，何言屢也？如肯永顧，誠所甚願，但愧無以爲情。”詢其姓字，曰：“姓王，無字，相見可呼王六郎。”遂别。明日，許貨魚益利，沾酒。晚至河幹，少年已先在，遂與歡飲。飲數杯，輒爲許驅魚。如是半載，忽告許曰：“拜識清颺，情逾骨肉，然相别有日矣。”語甚淒楚。驚問之，欲言而止者再，乃曰：“情好如吾兩人，言之或勿訝耶？今將别，無妨明告：我實鬼也。素嗜酒，沉醉溺死數年於此矣。前君之穫魚獨勝於他人者，皆僕之暗驅以報酹奠耳。明日業滿，當有代者，將往投生。相聚隻今夕，故不能無感。”許初聞甚駭，然親狎既久，不複恐怖。因亦欷歔，酌而言曰：“六郎飲此，勿戚也。相見遽違，良足悲惻。然業滿劫脱，正宜相賀，悲乃不倫。”遂與暢飲。因問：“代者何人？”曰：“兄於河畔視之，亭午有女子渡河而溺者是也。”聽村雞既唱，灑涕而别。明日敬伺河邊以覘其異。果有婦人抱嬰兒來，及河而堕。兒抛岸上，颺手擲足而啼。婦沉浮者屢矣，忽淋淋攀岸以出：藉地少息，抱兒徑去。當婦溺時，意良不忍，思欲奔救；轉念是所以代六郎者，故止不救。及婦自出，疑其言不驗。抵暮，漁舊處，少年複至，曰：“今又聚首，且不言别矣。”問其故。曰：“女子已相代矣；僕憐其抱中兒，代弟一人遂殘二命，故舍之。更代不知何期。或吾兩人之緣未盡耶？”許感歎曰：“此仁人之心，可以通上帝矣。”由此相聚如初。

數日又來告别，許疑其複有代者，曰：“非也。前一念惻隱，果達帝天。今授爲招遠縣鄔鎮土地，來日赴任。倘不忘故交，當一往探，勿憚修阻。”許賀曰：“君正直爲神，甚慰人心。但人神路隔，即不憚修阻，將複如何？”少年曰：“但往勿慮。”再三叮嚀而去。許歸，即欲制裝東下，妻笑曰：“此去數百里，即有其地，恐土偶不可以共語。”許不聽，竟抵招遠。問之居人，果有鄔鎮。尋至其處，息肩逆旅，問祠所在。主人驚曰：“得無客姓爲許？”許曰：“然。何見知？”又曰：“得無客邑爲淄？”曰：“然。何見知？”主人不答遽出。俄而丈夫抱子，媳女窺門，雜遝而來，環如牆堵。許益驚。眾乃告曰：“數夜前夢神言：淄川許友當即來，可助一資斧。祗候已久。”許亦異之，乃往祭於祠而祝曰：“别君後，寤寐不去心，遠踐曩約。又蒙夢示居人，感篆中懷。愧無腆物，僅有卮酒，如不棄，當如河上之飲。”祝畢焚錢紙。俄見風起座後，鏇轉移時始散。至夜夢少年來，衣冠楚楚，大異平時，謝曰：“遠勞顧問，喜淚交並。但任微職，不便會面，咫尺河山，甚愴於懷。居人薄有所贈，聊酬夙好。歸如有期，尚當走送。”居數日，許欲歸，眾留殷懇，朝請暮邀，日更數主。許堅辭欲行。眾乃摺柬抱襆，爭來致贐，不終朝，饋遺盈橐。蒼頭稚子，畢集祖送。出村，欻有羊角風起，隨行十餘里。許再拜曰：“六郎珍重！勿勞遠涉。君心仁愛，自能造福一方，無庸故人囑也。”風盤鏇久之乃去。村人亦嗟訝而返。

許歸，家稍裕，遂不複漁。後見招遠人問之，其靈應如響雲。或言即章丘石坑莊。未知孰是？　　異史氏曰：“置身青雲無忘貧賤，此其所以神也。今日車中貴介，寧複識戴笠人哉？餘鄉有林下者，家甚貧。有童稚交任肥秩，計投之必相周顧。竭力辦裝，奔涉千里，殊失所望。瀉囊貨騎始得歸。其族弟甚諧，作月令嘲之雲：‘是月也，哥哥至，貂帽解，傘蓋不張，馬化爲驢，靴始收聲。’念此可爲一笑。”

〈偷桃〉

童時赴郡試，值春節。舊例，先一日各行商賈，彩樓鼓吹赴藩司，名曰“演春”。餘從友人戲矚。

是日游人如堵。堂上四官皆赤衣，東西相向坐，時方稚，亦不解其何官，但聞人語哜嘈，鼓吹聒耳。忽有一人率披發童，荷擔而上，似有所白；萬聲洶湧，亦不聞其爲何語，但視堂上作笑聲。即有青衣人大聲命作劇。其人應命方興，問：“作何劇？”堂上相顧數語，吏下宣問所長。答言：“能顛倒生物。”吏以白官。小頃複下，命取桃子。

術人應諾，解衣覆笥上，故作怨狀，曰：“官長殊不了了！堅冰未解，安所得桃？不取，又恐爲南面者怒，奈何！”其子曰：“父已諾之，又焉辭？”術人惆悵良久，乃曰：“我籌之爛熟：春初雪積，人間何處可覓？惟王母園中四時常不凋謝，或有之。必竊之天上乃可。”子曰：“嘻！天可階而升乎？”曰：“有術在。”乃啟笥，出繩一團約數十丈，理其端，望空中擲去；繩即懸立空際，若有物以掛之。未幾愈擲愈高，渺入雲中，手中繩亦盡。乃呼子曰：“兒來！餘老憊，體重拙，不能行，得汝一往。”遂以繩授子，曰：“持此可登。”子受繩有難色，怨曰：“阿翁亦大憒憒！如此一線之繩，欲我附之以登萬仞之高天，倘中道斷絕，骸骨何存矣！”父又強嗚拍之，曰：“我已失口，追悔無及，煩兒一行。倘竊得來，必有百金賞，當爲兒娶一美婦。”子乃持索，盤鏇而上，手移足隨，如蛛趁絲，漸入雲霄，不可複見。久之，墜一桃如碗大。術人喜，持獻公堂。堂上傳示良久，亦不知其真偽。

忽而繩落地上，術人驚曰：“殆矣！上有人斷吾繩，兒將焉托！”移時一物墜，視之，其子首也。捧而泣曰：“是必偷桃爲監者所覺。吾兒休矣！”又移時一足落；無何，肢體紛墜，無複存者。術人大悲，一一拾置笥中而闔之，曰：“老夫止此兒，日從我南北游。今承嚴命，不意罹此奇慘！當負去瘞之。”乃升堂而跪，曰：“爲桃故，殺吾子矣！如憐小人而助之葬，當結草以圖報耳。”坐官駭詫，各有賜金。

術人受而纏諸腰，乃扣笥而呼曰：“八八兒，不出謝賞將何待？”忽一蓬頭童首抵笥蓋而出，望北稽首，則其子也。以其術奇，故至今猶記之。後聞白蓮教能爲此術，意此其苗裔耶？

〈種梨〉

有鄉人貨梨於市，頗甘芳，價騰貴。有道士破巾絮衣丐於車前，鄉人咄之亦不去，鄉人怒，加以叱罵。道士曰：“一車數百顆，老衲止丐其一，於居士亦無大損，何怒爲？”觀者勸置劣者一枚令去，鄉人執不肯。

肆中傭保者，見喋聒不堪，遂出錢市一枚付道士。道士拜謝，謂眾曰：“出家人不解吝惜。我有佳梨，請出供客。”或曰：“既有之何不自食？”曰：“我特需此核作種。”於是掬梨啖，且盡，把核於手，解肩上鑱，坎地深數寸納之，而覆以土。向市人索湯沃灌，好事者於臨路店索得沸沈，道士接浸坎上。萬目攢視，見有勾萌出，漸大；俄成樹，枝葉扶蘇；倏而花，倏而實，碩大芳馥，累累滿樹。道士乃即樹頭摘賜觀者，頃刻向盡。已，乃以鑱伐樹，丁丁良久方斷。帶葉荷肩頭，從容徐步而去。

初道士作法時，鄉人亦雜立眾中，引領注目，竟忘其業。道士既去，始顧車中，則梨已空矣，方悟適所俵散皆己物也。又細視車上一靶亡，是新鑿斷者。心大憤恨。急蹟之，轉過牆隅，則斷靶棄垣下，始知所伐梨本即是物也，道士不知所在。一市粲然。

異史氏曰：“鄉人憒憒，憨狀可掬，其見笑於市人有以哉。每見鄉中稱素豐者，良朋乞米，則怫然，且計曰：‘是數日之資也。’或勸濟一危難，飯一煢獨，則又忿然，又計曰：‘此十人五人之食也。’甚而父子兄弟，較盡錙銖。及至淫博迷心，則頃囊不吝；刀鋸臨頸，則贖命不遑。諸如此類，正不勝道，蠢爾鄉人，又何足怪。”

〈勞山道士〉

邑有王生，行七，故家子。少慕道，聞勞山多仙人，負笈往游。登一頂，有觀宇甚幽。一道士坐蒲團上，素發垂領，而神光爽邁。叩而與語，理甚玄妙。請師之，道士曰：“恐嬌情不能作苦。”答言：“能之。”其門人甚眾，薄暮畢集，王俱與稽首，遂留觀中。

凌晨，道士呼王去，授一斧，使隨眾采樵。王謹受教。過月餘，手足重繭，不堪其苦，陰有歸志。一夕歸，見二人與師共酌，日已暮，尚無燈燭。師乃剪紙如鏡粘壁間，俄頃月明輝室，光鑒毫芒。諸門人環聽奔走。一客曰：“良宵勝樂，不可不同。”乃於案上取酒壺分賚諸徒，且囑盡醉。王自思：七八人，壺酒何能遍給？遂各覓盎盂，競飲先釂，惟恐樽盡，而往複挹注，竟不少減。心奇之。俄一客曰：“蒙賜月明之照，乃爾寂飲，何不呼嫦娥來？”乃以箸擲月中。見一美人自光中出，初不盈尺，至地遂與人等。纖腰秀項，翩翩作“霓裳舞”。已而歌曰：“仙仙乎！而還乎！而幽我於廣寒乎！”其聲清越，烈如簫管。歌畢，盤鏇而起，躍登幾上，驚顧之間，已複爲箸。三人大笑。又一客曰：“今宵最樂，然不勝酒力矣。其餞我於月宮可乎？”三人移席，漸入月中。眾視三人，坐月中飲，鬚眉畢見，如影之在鏡中。移時月漸暗，門人燃燭來，則道士獨坐，而客杳矣。幾上餚核尚存；壁上月，紙圓如鏡而已。道士問眾：“飲足乎？”曰：“足矣。”“足，宜早寢，勿誤樵蘇。”眾諾而退。王竊欣慕，歸念遂息。

又一月，苦不可忍，而道士並不傳教一本。心不能待，辭曰：“弟子數百里受業仙師，縱不能得長生術，或小有傳習，亦可慰求教之心。今閱兩三月，不過早樵而暮歸。弟子在家，未諳此苦。”道士笑曰：“吾固謂不能作苦，今果然。明早當遣汝行。”王曰：“弟子操作多日，師略授小技，此來爲不負也。”道士問：“何術之求？”王曰：“每見師行處，牆壁所不能隔，但得此法足矣。”道士笑而允之。乃傳一訣，令自咒畢，呼曰：“入之！”王面牆不敢入。又曰：“試入之。”王果從容入，及牆而阻。道士曰：“俯首輒入，勿逡巡！”王果去牆數步奔而入，及牆，虛若無物，回視，果在牆外矣。大喜，入謝。道士曰：“歸宜潔持，否則不驗。”遂助資斧遣歸。抵家，自詡遇仙，堅壁所不能阻，妻不信。王效其作爲，去牆數尺，奔而入；頭觸硬壁，驀然而踣。妻扶視之，額上墳起如巨卵焉。妻揶揄之。王漸忿，罵老道士之無良而已。

異史氏曰：“聞此事，未有不大笑者，而不知世之爲王生者正複不少。今有傖父，喜痰毒而畏藥石，遂有舐吮癰痔者，進宣威逞暴之術，以迎其旨，绐之曰：‘執此術也以往，可以横行而無礙。’初試未嚐不小效，遂謂天下之大，擧可以如是行矣，勢不至觸硬壁而顛蹶不止也。”

〈長清僧〉

長清僧道行高潔，年七十餘猶健。一日顛僕不起，寺僧奔救，已圓寂矣。僧不自知死，魂飄去至河南界。河南有故紳子，率十餘騎按鷹獵兔。馬逸，墜斃。僧魂適值，翕然而合，遂漸蘇。廝僕環問之，張目曰：“胡至此！”眾扶歸。入門，則粉白黛綠者，紛集顧問。大駭曰：“我僧也，胡至此！”家人以爲妄，共提耳悟之。僧亦不自申解，但閉目不複有言。餉以脱粟則食，酒肉則拒。夜獨宿，不受妻妾奉。數日後，忽思少步。眾皆喜。既出少定，即有諸僕紛來，錢簿穀籍，雜請會計。公子托以病倦，悉謝絕之。惟問：“山東長清縣知之否？”共答：“知之。”曰：“我鬱無聊賴，欲往游矚，宜即治任。”眾謂：“新瘳，未應遠涉。”不聽，翼日遂發。

抵長清，視風物如昨。無煩問途，竟至蘭若。弟子數人見貴客至，伏謁甚恭。乃問：“老僧焉往？”答雲：“吾師曩已物化。”問墓所，群導以往，則三尺孤墳，荒草猶未合也。眾僧不知何意。既而戒馬欲歸，囑曰：“汝師戒行之僧，所遺手澤宜恪守，勿俾損壞。眾唯唯。乃行。

既歸，灰心木坐，了不勾當家務。居數月，出門自遁，直抵舊寺，謂弟子曰：“我即汝師。”眾疑其謬，相視而笑。乃述返魂之由，又言生平所爲，悉符。眾乃信，居以故榻，事之如平日。後公子家屢以輿馬來哀請之，略不顧瞻。又年餘，夫人遣紀綱至，多所饋遺，金帛皆卻之，惟受布袍一襲而已。友人或至其鄉，敬造之。見其人默然誠篤，年僅三十，而輒道其八十餘年事。

異史氏曰：“人死則魂散，其千里而不散者，性定故耳。餘於僧，不異之乎其再生，而異之乎其入紛華靡麗之鄉，而能絕人以逃世也。若眼睛一閃，而蘭麝熏心，有求死而不得者矣，況僧乎哉！”

〈蛇人〉

東郡某甲，以弄蛇爲業。嚐蓄馴蛇二，皆青色，其大者呼之大青，小曰二青。二青額有赤點，尤靈馴，盤鏇無不如意。蛇人愛之異於他蛇。期年大青死，思補其缺，未暇遑也。一夜寄宿山寺。既明啟笥，二青亦渺，蛇人悵恨欲死。冥蒐亟呼，迄無影兆。然每至豐林茂草，輒縱之去，俾得自適，尋複返；以此故冀其自至。坐伺之，日既高，亦已絕望，怏怏遂行。出門數武，聞叢薪錯楚中窸窣作響，停趾愕顧，則二青來也。大喜，如穫拱璧。息肩路隅，蛇亦頓止。視其後，小蛇從焉。撫之曰：“我以汝爲逝矣。小侶而所薦耶？”出餌飼之，兼飼小蛇。小蛇雖不去，然瑟縮不敢食。二青含哺之，宛似主人之讓客者。蛇人又飼之，乃食。食已，隨二青俱入笥中。荷去教之鏇摺，輒中規矩，與二青無少異，因名之小青。炫技四方，穫利無算。

大抵蛇人之弄蛇也，止以二尺爲率，大則過重，輒更易。緣二青馴，故未遽棄。又二三年，長三尺餘，臥則笥爲之滿，遂決去之。一日至淄邑東山間，飼以美餌，祝而縱之。既去，頃之複來，蜿蜒笥外。蛇人揮曰：“去之！世無百年不散之筵。從此隱身大穀，必且爲神龍，笥中何可以久居也？”蛇乃去。蛇人目送之。已而複返，揮之不去，以首觸笥，小青在中亦震震而動。蛇人悟曰：“得毋欲别小青也？”乃發笥，小青徑出，因與交首吐舌，似相告語。已而委蛇並去。方意小青不還，俄而踽踽獨來，竟入笥臥。由此隨在物色，迄無佳者，而小青亦漸大不可弄。後得一頭亦頗馴，然終不如小青良。而小青粗於兒臂矣。

先是二青在山中，樵人多見之。又數年，長數尺，圍如碗，漸出逐人，因而行旅相戒，罔敢出其途。一日蛇人經其處，蛇暴出如風，蛇人大怖而奔。蛇逐益急，回顧已將及矣。而視其首，朱點儼然，始悟爲二青。下擔呼曰：“二青，二青！”蛇頓止。昂首久之，縱身繞蛇人如昔弄狀，覺其意殊不惡，但軀巨重，不勝其繞，僕地呼禱，乃釋之。又以首觸笥，蛇人悟其意，開笥出小青。二蛇相見，交纏如飴糖狀，久之始開。蛇人乃祝小青曰：“我久欲與汝别，今有伴矣。”謂二青曰：“原君引之來，可還引之去。更囑一言：深山不乏食飲，勿擾行人，以犯天譴。”二蛇垂頭，似相領受。遽起，大者前，小者後，過處林木爲之中分。蛇人伫立望之，不見乃去。此後行人如常，不知二蛇何往也。

異史氏曰：“蛇，蠢然一物耳，乃戀戀有故人之意，且其從諫也如轉圜。獨怪儼然而人也者，以十年把臂之交，數世蒙恩之主，轉思下井複投石焉；又不然則藥石相投，悍然不顧，且怒而仇焉者，不且出斯蛇下哉。

〈斫蟒〉

胡田村胡姓者，兄弟采樵，深入幽穀。遇巨蟒，兄在前爲所吞，弟初駭欲奔，見兄被噬，遂怒出樵斧斫蟒首。首傷而吞不已。然頭雖已沒，幸肩際不能下。弟急極無計，乃兩手持兄足力與蟒爭，竟曳兄出。蟒亦負痛去。視兄，則鼻耳俱化，奄將氣盡。肩負以行，途中凡十餘息始至家。醫養半年方愈。至今面目皆瘢痕，鼻耳惟孔存焉。噫！農人中乃有悌弟如此哉！或言：“蟒不爲害，乃德義所感。”信然！

〈犬奸〉

青州賈某客於外，恒經歲不歸。家蓄一白犬，妻引與交，習爲常。一日夫婦，與妻共臥。犬突入，登榻齧賈人竟死。後里舍稍聞之，共爲不平，鳴於官。官械婦，婦不肯伏，收之。命縛犬來，始取婦出。犬忽見婦，直前碎衣作交狀。婦始無詞。使兩役解部院，一解人而一解犬。有欲觀其合者，共斂錢賂役，役乃牽聚令交。所止處觀者常百人，役以此網利焉。後人犬俱寸磔以死。嗚呼！天地之大，真無所不有矣。然人面而獸交者，獨一婦也乎哉？

異史氏爲之判曰：“會於濮上，古所交譏；約於桑中，人且不齒。乃某者，不堪雌守之苦。浪思苟合之歡。夜叉伏床，竟是家中牝獸；捷卿入竇，遂爲被底情郎。雲雨台前，亂搖續貂之尾；溫柔鄉里，頻款曳象之腰。銳錐處於皮囊，一縱股而脱穎；留情結於鏃項，甫飲羽而生根。忽思異類之交，直屬匪夷之想。龍吠奸而爲奸，妒殘凶殺，律難治以蕭曹；人非獸而實獸，奸穢淫腥，肉不食於豺虎。嗚呼！人奸殺則女擬以剮；至於犬奸殺陽世遂無其刑。人不良則罰人作犬，至於犬不良陰曹應窮於法。宜支解以追魂魄，請押赴以問閻羅。”

〈雹神〉

王公筠倉蒞任楚中，擬登龍虎山謁天師。及湖，甫登舟，即有一人駕小艇來，使舟中人爲通。公見之，貌修偉，懷中出天師刺，曰：“聞騶從將臨，先遣負弩。”公訝其預知，益神之，誠意而往。

天師治具相款。其服役者，衣冠須鬣多不類常人，前使者亦侍其側。少間向天師細語，天師謂公曰：“此先生同鄉，不之識耶？”公問之。曰：“此即世所傳雹神李左車也。”公愕然改容。天師曰：“適言奉旨雨雹，故告辭耳。”公問：“何處？”曰：“章丘。”公以接壤關切，離席乞免。天師曰：“此上帝玉敕，雹有額數，何能相徇？”公哀不已。天師垂思良久，乃顧而囑曰：“其多降山穀，勿傷禾稼可也。”又囑：“貴客在坐，文去勿武。”神出至庭中，忽足下生煙，氤氳匝地。俄延逾刻，極力騰起，才高於庭樹；又起，高於樓閣。霹靂一聲，向北飛去，屋宇震動，筵器擺簸。公駭曰：“去乃作雷霆耶！”天師曰：“適戒之，所以遲遲，不然平地一聲，便逝去矣。”公别歸，志其月日，遣人問章丘。是日果大雨雹，溝渠皆滿，而田中僅數枚焉。

〈狐嫁女〉

曆城殷天官，少貧，有膽略。邑有故家之第，廣數十畝，樓宇連亙。常見怪異，以故廢無居人。久之蓬蒿漸滿，白晝亦無敢入者。會公與諸生飲，或戲雲：“有能寄此一宿者，共醵爲筵。”公躍起曰：“是亦何難！”擕一席往。眾送諸門，戲曰：“吾等暫候之，如有所見，當急號。”公笑雲：“有鬼狐當捉證耳。”

遂入，見長莎蔽徑，蒿艾如麻。時值上弦，幸月色昏黄，門戶可辨。摩娑數進，始抵後樓。登月台，光潔可愛，遂止焉。西望月明，惟銜山一線耳。坐良久，更無少異，竊笑傳言之訛。席地枕石，臥看牛女。一更向盡，恍惚欲寐。樓下有履聲籍籍而上。假寐睨之，見一青衣人挑蓮燈，猝見公，驚而卻退。語後人曰：“有生人在。”下問：“誰也？”答雲：“不識。”俄一老翁上，就公諦視，曰：“此殷尚書，其睡已酣。但辦吾事，相公倜儻，或不叱怪。”乃相率入樓，樓門盡辟。移時往來者益眾。樓上燈輝如晝。公稍稍轉側作嚏咳。翁聞公醒，乃出跪而言曰：“小人有箕帚女，今夜於歸。不意有觸貴人，望勿深罪。”公起，曳之曰：“不知今夕嘉禮，慚無以賀。”翁曰：“貴人光臨，壓除凶煞，幸矣。即煩陪坐，倍益光寵。”公喜，應之。入視樓中，陳設綺麗。遂有婦人出拜，年可四十餘。翁曰：“此拙荆。”公揖之。俄聞笙樂聒耳，有奔而上者，曰：“至矣！”翁趨迎，公亦立俟。少間籠紗一簇，導新郎入。年可十七八，豐采韶秀。翁命先與貴客爲禮。少年目公。公若爲儐，執半主禮。次翁婿交拜，已，乃即席。少間粉黛雲從，酒胾霧霈，玉碗金甌，光映幾案。酒數行，翁喚女奴請小姐來。女奴諾而入，良久不出。翁自起，搴韓促之。俄婢娼輩擁新人出，環佩璆然，麝蘭散馥。翁命向上拜。起，即坐母側。微目之，翠鳳明璫，容華絕世。既而酌以金爵，大容數鬥。公思此物可以持驗同人，陰内袖中。偽醉隱幾，頹然而寢。皆曰：“相公醉矣。”居無何，聞新郎告行，笙樂暴作，紛紛下樓而去。已而主人斂酒具，小一爵，冥蒐不得。或竊議臥客。翁急戒勿語，惟恐公聞。

移時内外俱寂。公始起。暗無燈火，惟脂香酒氣，充溢四堵。視東方既白，乃從容出。探袖中，金爵猶在。及門，則諸生先候，疑其夜出而早入者。公出爵示之。眾駭問，公以狀告。共思此物非寒士所有，乃信之。

後公擧進士，任肥丘。有世家朱姓宴公，命取巨觥，久之不至。有細奴掩口與主人語，主人有怒色。俄奉金爵勸客飲。諦視之，款式雕文，與狐物更無殊别。大疑，問所從制。答雲：“爵凡八隻，大人爲京卿時，覓良工監制。此世傳物，什襲已久。緣明府辱臨，適取諸箱簏，僅存其七，疑家人所竊取，而十年塵封如故，殊不可解。”公笑曰：“金杯羽化矣。然世守之珍不可失。僕有一具，頗近似之，當以奉贈。”終筵歸署，揀爵持送之。主人審視，駭絕。親詣謝公，詰所自來，公爲曆陳顛末。始知千里之物，狐能攝致，而不敢終留也。

〈嬌娜〉

孔生雪笠，聖裔也。爲人蘊藉，工詩。有執友令天台，寄函招之。生往，令適卒，落拓不得歸，寓菩陀寺，傭爲寺僧抄錄。寺西百餘步有單先生第，先生故公子，以大訟蕭條，眷口寡，移而鄉居，宅遂曠焉。

一日大雪崩騰，寂無行旅。偶過其門，一少年出，豐采甚都。見生，趨與爲禮，略致慰問，即屈降臨。生愛悦之，慨然從入。屋宇都不甚廣，處處悉懸錦幕，壁上多古人書畫。案頭書一冊，簽曰《琅嬛瑣記》。翻閱一過，皆目所未睹。生以居單第，以爲第主，即亦不審官閥。少年細詰行蹤，意憐之，勸設帳授徒。生歎曰：“羈旅之人，誰作曹丘者？”少年曰：“倘不以駑駘見斥，願拜門牆。”生喜，不敢當師，請爲友。便問：“宅何久錮？”答曰：“此爲單府，曩以公子鄉居，是以久曠。僕，皇甫氏，祖居陝。以家宅焚於野火，暫借安頓。”生始知非單。當晚談笑甚歡，即留共榻。

昧爽，即有僮子熾炭火於室。少年先起入内，生尚擁被坐。僮入白：“太翁來。”生驚起。一叟入，鬢發皤然，向生殷謝曰：“先生不棄頑兒，遂肯賜教。小子初學塗鴉，勿以友故，行輩視之也。”已，乃進錦衣一襲，貂帽、襪、履各一事。視生盥櫛已，乃呼酒薦饌。幾、榻、裙、衣，不知何名，光彩射目。酒數行，叟興辭曳杖而去。餐訖，公子呈課業，類皆古文詞，並無時藝。問之，笑雲：“僕不求進取也。”抵暮，更酌曰：“今夕盡歡，明日便不許矣。”呼僮曰：“視太公寢未？已寢，可暗喚香奴來。”僮去，先以繡囊將琵琶至。少頃一婢入，紅妝豔豔。公子命彈湘妃，婢以牙撥勾動，激颺哀烈，節拍不類夙聞。又命以巨觴行酒，三更始罷。次日早起共讀。公子最慧，過目成詠，二三月後，命筆警絕。相約五日一飲，每飲必招香奴。一夕酒酣氣熱，目注之。公子已會其意，曰：“此婢乃爲老父所豢養。兄曠邈無家，我夙夜代籌久矣，行當爲君謀一佳耦。”生曰：“如果惠好，必如香奴者。”公子笑曰：“君誠少所見而多所怪者矣。以此爲佳，君願亦易足也。”居半載，生欲翱翔郊郭，至門，則雙扉外扃，問之，公子曰：“家君恐交游紛意念，故謝客耳。”生亦安之。

時盛暑溽熱，移齋園亭。生胸間腫起如桃，一夜如碗，痛楚呻吟。公子朝夕省視，眠食俱廢。又數日創劇，益絕食飲。太翁亦至，相對太息。公子曰：“兒前夜思先生清恙，嬌娜妹子能療之，遣人於外祖母處呼令歸。何久不至？”俄僮入白：“娜姑至，姨與松姑同來。”父子即趨入内。少間，引妹來視生。年約十三四，嬌波流慧，細柳生姿。生望見豔色，嚬呻頓忘，精神爲之一爽。公子便言：“此兄良友，不啻同胞也，妹子好醫之。”女乃斂羞容，揄長袖，就榻診視。把握之間，覺芳氣勝蘭。女笑曰：“宜有是疾，心脈動矣。然症雖危，可治；但膚塊已凝，非伐皮削肉不可。”乃脱臂上金釧安患處，徐徐按下之。創突起寸許，高出釧外，而根際餘腫，盡束在内，不似前如碗闊矣。乃一手啟羅衿，解佩刀，刃薄於紙，把釧握刃，輕輕附根而割，紫血流溢，沾染床席。生貪近嬌姿，不惟不覺其苦，且恐速竣割事，偎傍不久。未幾割斷腐肉，團團然如樹上削下之癭。又呼水來，爲洗割處。口吐紅丸如彈大，着肉上按令鏇轉。才一周，覺熱火蒸騰；再一周，習習作癢；三周已，遍體清涼，沁入骨髓。女收丸入咽，曰：“愈矣！”趨步出。

生躍起走謝，沉痼若失。而懸想容輝，苦不自已。自是廢卷癡坐，無複聊賴。公子已窺之，曰：“弟爲兄物色得一佳耦。”問：“何人？”曰：“亦弟眷屬。”生凝思良久，但雲：“勿須也！”面壁吟曰：“曾經滄海難爲水，除卻巫山不是雲。”公子會其旨，曰：“家君仰慕鴻才，常欲附爲婚姻。但止一少妹，齒太稚。有姨女阿松，年十八矣，頗不粗陋。如不見信，松姊日涉園亭，伺前廂可望見之。”生如其教，果見嬌娜偕麗人來，畫黛彎蛾，蓮鉤蹴鳳，與嬌娜相伯仲也。生大悦，求公子作伐。公子異日自内出，賀曰：“諧矣。”乃除别院，爲生成禮。是夕鼓吹闐咽，塵落漫飛，以望中仙人，忽同衾幄，遂疑廣寒宮殿，未必在雲霄矣。合卺之後，甚愜心懷

一夕公子謂生曰：“切磋之惠，無日可以忘之。近單公子解訟歸，索宅甚急，意將棄此而西。勢難複聚，因而離緒縈懷。”生願從之而去。公子勸還鄉閭，生難之。公子曰：“勿慮，可即送君行。”無何，太翁引松娘至，以黄金百兩贈生。公子以左右手與生夫婦相把握，囑閉目勿視。飄然履空，但覺耳際風鳴，久之，曰：“至矣。”啟目果見故里。始知公子非人。喜叩家門，母出非望，又睹美婦，方共忻慰。及回顧，則公子逝矣。松娘事姑孝，豔色賢名，聲聞遐邇。 　　後生擧進士，授延安司李，擕家之任。母以道遠不行。松娘生一男名小宦。生以忤直指罷官，掛礙不得歸。偶獵郊野，逢一美少年跨驪駒，頻頻瞻視。細看則皇甫公子也。攬轡停驂，悲喜交至。邀生去至一村，樹木濃昏，蔭翳天日。入其家，則金漚浮釘，宛然世家。問妹子，已嫁；嶽母，已亡。深相感悼。經宿别去，偕妻同返。嬌娜亦至，抱生子掇提而弄曰：“姊姊亂吾種矣。”生拜謝曩德。笑曰：“姊夫貴矣。創口已合，未忘痛耶？”妹夫吳郎亦來謁拜。信宿乃去。

一日公子有憂色，謂生曰：“天降凶殃，能相救否？”生不知何事，但銳自任。公子趨出，招一家俱入，羅拜堂上。生大駭，亟問。公子曰：“餘非人類，狐也。今有雷霆之劫。君肯以身赴難，一門可望生全；不然，請抱子而行，無相累。”生矢共生死。乃使仗劍於門，囑曰：“雷霆轟擊，勿動也！”生如所教。果見陰雲晝暝，昏黑如。回視舊居，無複閎，惟見高塚巋然，巨穴無底。方錯愕間，霹靂一聲，擺簸山嶽，急雨狂風，老樹爲拔。生目眩耳聾，屹不少動。忽於繁煙黑絮之中，見一鬼物，利喙長爪，自穴攫一人出，隨煙直上。瞥睹衣履，念似嬌娜。乃急躍離地，以劍擊之，隨手堕落。忽而崩雷暴裂，生僕遂斃。

少間晴霽，嬌娜已能自蘇。見生死於旁，大哭曰：“孔郎爲我而死，我何生矣！”松娘亦出，共舁生歸。嬌娜使松娘捧其首，先以金簪撥其齒，自乃撮其頤，以舌度紅丸入，又接吻而呵之。紅丸隨氣入喉，格格作響，移時豁然而蘇。見眷口，恍如夢悟。於是一門團圓，驚定而喜。生以幽曠不可久居，議同鏇里。滿堂交讚，惟嬌娜不樂。生請與吳郎俱，又慮翁媼不肯離幼子。終日議不果。忽吳家一小奴，汗流氣促而至。驚致研詰，則吳郎家亦同日遭劫，一門俱沒。嬌娜頓足悲傷，涕不可止。共慰勸之。而同歸之計遂決。

生入城，勾當數日，遂連夜趣裝。既歸以閑園寓公子，恒返關之；生及松娘至，始發扃。生與公子兄妹，棋酒談宴若一家然。小宦長成，貌韶秀，有狐意。出游都市，共知爲狐兒也。

異史氏曰：“餘於孔生，不羨其得豔妻，而羨其得膩友也。觀其容，可以療饑；聽其聲，可以解頤。得此良友，時一談宴，則‘色授魂與’，尤勝於‘顛倒衣裳’矣”。

〈僧孽〉

張某暴卒，隨鬼使去見冥王。王稽簿，怒鬼使誤捉，責令送歸。張下，私浼鬼使求觀冥獄。鬼導曆九幽，刀山、劍樹，一一指點。末至一處，有一僧紮股穿繩而倒懸之，號痛欲絕。近視則其兄也。張見之驚哀，問：“何罪至此？”鬼曰：“是爲僧，廣募金錢，悉供淫賭，故罰之。欲脱此厄，須其自懺。”張既蘇，疑兄已死。

時其兄居興福寺，因往探之。入門便聞其號痛聲。入室，見瘡生股間，膿血崩潰，掛足壁上，宛然冥司倒懸狀。駭問其故。曰：“掛之稍可，不則痛徹心腑。”張因告以所見。僧大駭，乃戒葷酒，虔誦經咒。半月尋愈。遂爲戒僧。

異史氏曰：“鬼獄茫茫，惡人每以自解，而不知昭昭之禍，即冥冥之罰也。可勿懼哉！”