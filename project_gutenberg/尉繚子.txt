尉繚子

尉繚

天官第一

梁惠王問尉繚子曰：『黃帝刑德，可以百勝，有之乎？』尉繚子對曰：『
刑以伐之，德以守之，非所謂天官時日陰陽向背也。黃帝者，人事而已矣
。

『今有城，東西攻不能取；南北攻不能取；四方豈無順時乘之者耶？然不
能取者，城高池深，兵器備具，財穀多積，豪士一謀者也。若城下池淺守
弱，則取之矣。由此觀之，天官時日不若人事也。

『按天官曰：「背水陣為絕地，向阪陣為廢軍。」武王伐紂，背濟水向山
阪而陣，以二萬二千五百人，擊紂之億萬而滅商，豈紂不得天官之陣哉！

『楚將公子心與齊人戰，時有彗星出，柄在齊。柄所在勝，不可擊。公子
心曰：「彗星何知？以彗鬥者固倒而勝焉。」明日與齊戰，大破之。
『黃帝曰：「先神先鬼，先稽我智。」謂之天官人事而已。』

兵談第二

量土地肥墝而立邑，建城稱地，以城稱人，以人稱粟。三相稱，則內可以
固守，外可以戰勝。戰勝於外，備主於內，勝備相用，猶合符節，無異故
也。

治兵者，若秘於地，若邃於天，生於無，故關之。大不窕，小不恢，明乎
禁舍開塞，民流者親之。地不任者任之。夫土廣而任則國富，民眾而制則
國治。富治者，民不發軔，甲不出暴，而威制天下。故曰：「兵勝於朝廷
。」不暴甲而勝者，主勝也；陣而勝者，將勝也。

兵起，非可以忿也，見勝則興，不見勝則止。患在百里之內，不起一日之
師；患在千里之內，不起一月之師；患在四海之內，不起一歲之師。

將者，上不制於天，下不制於地，中不制於人，寬不可激而怒，清不可事
以財。夫心狂、目盲、耳聾，以三悖率人者難矣。

兵之所及，羊腸亦勝，鋸齒亦勝，緣山亦勝，入谷亦勝，方亦勝，員亦勝
。重者如山、如林、如江、如河，輕者如炮、如燔、如垣壓之，如雲覆之
，令人聚不得以散，散不得以聚，左不得以右，右不得以左。兵如總木，
弩如羊角，人人無不騰陵張膽，絕乎疑慮，堂堂決而去。

制談第三

凡兵，制必先定，制先定則士不亂，士不亂則形乃明。金鼓所指，則百人
盡鬥。陷行亂陣，則千人盡鬥。覆軍殺將，則萬人齊刃。天下莫能當其戰
矣。

古者，士有什伍，車有偏列，鼓鳴旂麾，先登者未嘗非多力國士也，先死
者亦未嘗非多力國士也。

損敵一人，而損我百人，此資敵而傷甚焉，世將不能禁。征役分軍而逃歸
，或臨戰自北，則逃傷甚焉，世將不能禁。殺人於百步之外者弓矢也，殺
人於五十步之內者矛戟也，將已鼓而士卒相囂，拗矢折矛抱戟，利後發，
戰，有此數者，內自敗也，世將不能禁。士失什伍，車失偏列，奇兵捐將
而走，大眾亦走，世將不能禁。夫將能禁此四者，則高山陵之，深水絕之
，堅陣犯之。不能禁此四者，猶亡舟楫，絕江河，不可得也。

民非樂死而惡生也，號令明，法制審，故能使之前。明賞於前，決罰於後
，是以發能中利，動則有功。

令百人一卒，千人一司馬，萬人一將，以少誅眾，以弱誅強。試聽臣言，
其術足使三軍之眾，誅一人無失刑，父不敢舍子，子不敢舍父，況國人乎
？

一賊仗劍擊於市，萬人無不避之者，臣謂：「非一人之獨勇，萬人皆不肖
也」。何則？「必死與必生，固不侔也。」聽臣之術，足使三軍之眾為一
死賊，莫當其前，莫隨其後，而能獨出獨入焉。獨出獨入者，王伯之兵也
。

有提九萬之眾，而天下莫能當者，誰？曰：「桓公也。」有提七萬之眾，
而天下莫敢當者，誰？曰：「吳起也。」有提三萬之眾，而天下莫敢當者
，誰？曰：「武子也。」今天下諸國士所率無不及二十萬眾者，然不能濟
功名者，不明乎禁舍開塞也。明其制，一人勝之，則十人亦以勝之也。十
人勝之，則百千萬人亦以勝之也。故曰：「便吾器用，養吾武勇，發之如
鳥擊，如赴千仞之谿。」

今國被患者，以重幣出聘，以愛子出質，以地界出割，得天下助，卒名為
十萬，其實不過數萬爾。其兵來者，無不謂將者曰：「無為人下，先戰。
」其實不可得而戰也。

量吾境內之民，無伍莫能正矣。經制十萬之眾，而王必能使之衣吾衣，食
吾食。戰不勝，守不固者，非吾民之罪，內自致也。天下諸國助我戰，猶
良驥騄耳之駃，彼駑馬鬐興角逐，何能紹吾後哉？

吾用天下之用為用，吾制天下之制為制，修吾號令，明吾刑賞，使天下非
農所得食，非戰無所得爵，使民揚臂爭出農、戰，而天下無敵矣。故曰：
「發號出令，信行國內。」

民言有可以勝敵者，毋許其空言，必試其能戰也。

視人之地而有之，分人之民而畜之，必能內有其賢者也。不能內有其賢，
而欲有天下，必覆軍殺將。如此，雖戰勝而國益弱，得地而國益貧，由國
中之制弊矣。

戰威第四

凡兵，有以道勝，有以威勝，有以力勝。講武料敵，使敵之氣失而師散，
雖形全而不為之用，此道勝也。審法制，明賞罰，便器用，使民有必戰之
心，此威勝也。破軍殺將，乘闉發機，潰眾奪地，成功乃返，此力勝也。
王侯如此，所以三勝者畢矣。

夫將之所以戰者民也，民之所以戰者氣也。氣實則鬥，氣奪則走。

刑未加，兵未接，而所以奪敵者五：一曰廟勝之論；二曰受命之論；三曰
踰垠之論；四曰深溝高壘之論；五曰舉陣加刑之論。此五者，先料敵而後
動，是以擊虛奪之也。

善用兵者，能奪人而不奪於人。奪者心之機也，令者一眾心也。眾不審則
數變，數變則令雖出眾不信矣。

故令之之法，小過無更，小疑無申。故上無疑令，則眾不二聽，動無疑事
，則眾不二志，未有不信其心而能得其力者也，未有不得其力而能致其死
戰者也。

故國必有禮、信、親、愛之義，則可以飢易飽；國必有孝、慈、廉、恥之
俗，則可以死易生。古者率民必先禮信而後爵祿，先廉恥而後刑罰，
先親愛而後律其身。

故戰者必本乎率身以勵眾士，如心之使四肢也。志不勵則士不死節，士不
死節則眾不戰。

勵士之道，民之生不可不厚也。爵列之等，死喪之親，民之所營不可不顯
也。必也因民所生而制之，因民所營而顯之，田祿之實，飲食之親，鄉里
相勸，死喪相救，兵役相從，此民之所勵也。

使什伍如親戚，卒伯如朋友。止如堵牆，動如風雨，車不結轍，士不旋踵
，此本戰之道也。

地所以養民也，城所以守地也，戰所以守城也，故務耕者民不飢，務守者
地不危，務戰者城不圍。三者，先王之本務也，本務者兵最急。

故先王專務於兵，有五焉，委積不多則士不行；賞祿不厚則民不勸；武士
不選則眾不強；器用不便則力不壯；刑罰不中則眾不畏。務此五者，靜能
守其所固，動能成其所欲。

夫以居攻出，則居欲重，陣欲堅，發欲畢，鬥欲齊。

王國富民，伯國富士，謹存之國富大夫，亡國富食府，所謂上滿下漏，患
無所救。

故曰：「舉賢任能，不時日而事利；明法審令，不卜筮而事吉；貴功養勞
，不禱祠而得福。」又曰：「天時不如地利，地利不如人和。」聖人所貴
，人事而已。

夫勤勞之師，將必先己，暑不張蓋，寒不重衣，險必下步，軍井成而後飲
，軍食熟而後飯，軍壘成而後舍，勞佚必以身同之。如此，則師雖久，而
不老不弊。

攻權第五

兵以靜勝，國以專勝。

力分者弱，心疑者背。夫力弱故進退不豪，縱敵不擒，將吏士卒動靜一身
。心既疑背，則計決而不動，動決而不禁，異口虛言。將無修容，卒無常
試，發攻必衄，是謂疾陵之兵，無足與鬥。

將帥者心也，群下者支節也。其心動以誠，則支節必力；其心動以疑，則
支節必背。夫將不心制，卒不節動，雖勝幸勝也，非攻權也。

夫民無兩畏也，畏我侮敵，畏敵侮我。見侮者敗，立威者勝。凡將能其道
者，吏畏其將也；吏畏其將者，民畏其吏也；民畏其吏者，敵畏其民也。
是故，知勝敗之道者，必先知畏侮之權。

夫不愛悅其心者，不我用也；不嚴畏其心者，不我舉也。愛在下順，威在
上立，愛故不二，威故不犯。故善將者，愛與威而已。

戰不必勝，不可以言戰；攻不必拔，不可以言攻。不然雖刑賞不足信也。
信在期前，事在未兆，故眾已聚不虛散，兵出不徒歸，求敵若求亡子，擊
敵若救溺人。

分險者無戰心，挑戰者無全氣，鬥戰者無勝兵。凡挾義而戰者，貴從我起
，爭私結怨，應不得已。怨結雖起，待之貴後，故爭必當待之，息必當備
之。

兵有勝於朝廷，有勝於原野，有勝於市井，鬥則得，服則失，幸以不敗，
此不意彼驚懼而曲勝之也。曲勝，言非全也。非全勝者，無權名。故明主
戰攻日，合鼓合角，節以兵刃，不求勝而勝也。

兵有去備徹威而勝者，以其有法故也。有器用之蚤定也，其應敵也周，其
總率也極。故五人而伍，十人而什，百人而卒，千人而率，萬人而將，已
周已極，其朝死則朝代，暮死則暮代，權敵審將，而後舉兵。

故凡集兵千里者旬日，百里者一日，必集敵境。卒聚將至，深入其地，錯
絕其道，棲其大城大邑，使之登城逼危，男女數重，各逼地形，而攻要塞
。據一城邑，而數道絕，從而攻之，敵將帥不能信，吏卒不能和，刑有所
不從者，則我敗之矣。敵救未至，而一城已降。

津梁未發，要塞未修，城險未設，渠答未張，則雖有城無守矣。遠堡未入
，戍客未歸，則雖有人無人矣。六畜未聚，五穀未收，財用未歛，則雖有
資無資矣。夫城邑空虛而資盡者，我因其虛而攻之。法曰：「獨出獨入，
敵不接刃而致之。」此之謂矣。

守權第六

凡守者，進不郭圉，退不亭障，以禦戰非善者也。豪傑雄俊，堅甲利兵，
勁弩強矢，盡在郭中，乃收窖廩，毀拆而入保，令客氣十百倍，而主之氣
不半焉。敵攻者，傷之甚也，然而世將弗能知。

夫守者，不失險者也。守法，城一丈十人守之，工食不與焉。出者不守，
守者不出，一而當十，十而當百，百而當千，千而當萬，故為城郭者，非
特費於民聚土壤也。誠為守也。

千丈之城則萬人守之，池深而廣，城堅而厚，士民備，薪食給，弩堅矢強
，矛戟稱之，此守法也。

攻者不下十餘萬之眾，其有必救之軍者，則有必守之城；無必救之軍者，
無必守之城。

若彼城堅而救誠，則愚夫愚婦無不蔽城，盡資血城者。期年之城，守餘於
攻者，救餘於守者。若彼城堅而救不誠，則愚夫愚婦無不守陴而泣下，此
人之常情也，遂發其窖廩救撫，則亦不能止矣。必鼓其豪傑雄俊，堅甲利
兵，勁弩強矢并於前，么麼毀瘠者并於後。

十萬之軍頓於城下，救必開之，守必出之。出據要塞，但救其後，無絕其
糧道，中外相應。

此救而示之不誠，示之不誠，則倒敵而待之者也。後其壯，前其老，彼敵
無前，守不得而止矣，此守權之謂也。

十二陵第七

威在於不變；惠在於因時；機在於應事；戰在於治氣；攻在於意表；守在
於外飾；無過在於度數；無困在於豫備；謹在於畏小；智在於治大；除害
在於果斷；得眾在於下人。

悔在於任疑；孽在於屠戮；偏在於多私；不詳在於惡聞己過；不度在於竭
民財；不明在於受間；不實在於輕發；固陋在於離質；禍在於好利；害在
於親小人；亡在於無所守；危在於無號令。

武議第八

凡兵不攻無過之城，不殺無罪之人。夫殺人之父兄，利人之財貨，臣妾人
之子女，此皆盜也。故兵者所以誅亂禁不義也。兵之所加者，農不離其田
業，賈不離其肆宅，士大夫不離其官府，由其武議在於一人，故兵不血刃
，而天下親焉。

萬乘農戰，千乘救守，百乘事養。農戰不外索權，救守不外索助，事養不
外索資。

夫出不足戰，入不足守者，治之以市。市者，所以給戰守也。萬乘無千乘
之助，必有百乘之市。

凡誅者所以明武也，殺一人而三軍震者，殺之。殺一人而萬人喜者，殺之
。殺之貴大，賞之貴小，當殺而雖貴重必殺之，是刑上究也。賞及牛童馬
圉者，是賞下流也。夫能刑上究賞下流，此將之武也，故人主重將。

夫將提鼓揮枹，臨難決戰，接兵角刃，鼓之而當，則賞功立名，鼓之而不
當，則身死國亡。是存亡安危在於枹端，奈何無重將也。

夫提鼓揮枹，接兵角刃，居以武事成功者，臣以為非難也。古人曰：「無
蒙衝而攻，無渠答而守。是謂無善之軍。視無見，聽無聞，由國無市也。
夫市也者，百貨之官也，市賤賣貴，以限士人。人食粟一斗，馬食菽三斗
，人有飢色，馬有瘠形，何也？市有所出，而官無主也。夫提天下之節制
，而無百貨之官，無謂其能戰也。

起兵，直使甲冑生蟣蝨，必為吾所效用也。鷙鳥逐雀，有襲人之懷，入人
之室者，非出生也，後有憚也。

太公望年七十，屠牛朝歌，賣食盟津，過七十餘而主不聽，人人謂之狂夫
也。及遇文王，則提三萬之眾，一戰而天下定，非武議安得此合也。故曰
：「良馬有策，遠道可致；賢士有合，大道可明。」

武王伐紂，師渡盟津，右旄左鉞，死士三百，戰士三萬。紂之陳億萬，飛
廉、惡來身先戟斧，陳開百里。武王不罷市民，兵不血刃，而克商誅紂，
無祥異也，人事修不修而然也。

今世將考孤虛，占咸池，合龜兆，視吉凶，觀星辰風雲之變，欲以成勝立
功，臣以為難。夫將者，上不制於天，下不制於地，中不制於人。故兵者
，凶器也。爭者，逆德也。將者，死官也。故不得已而用之。

無天於上，無地於下，無主於後，無敵於前。一人之兵，如狼如虎，如風
如雨，如雷如霆，震震冥冥，天下皆驚。

勝兵似水，夫水至柔弱者也，然所以觸，丘陵必為之崩，無異也，性專而
觸誠也。今以莫邪之利，犀兕之堅，三軍之眾，有所奇正，則天下莫當其
戰矣。

吳起與秦戰，舍不平隴畝，樸嫩蓋之，以蔽霜露，如此何也？不自高人故
也。乞人之死不索尊，竭人之力不責禮，故古者甲冑之士不拜，示人無已
煩也。夫煩人而欲乞其死，竭其力，自古至今，未嘗聞矣。

將受命之日，忘其家，張軍宿野忘其親，援枹而鼓忘其身。吳起臨戰，左
右進劍。起曰：「將專主旗鼓爾，臨難決疑，揮兵指刃，此將事也。一劍
之任，非將事也。」

三軍成行，一舍而後成三舍，三舍之餘，如決川源。望敵在前，因其所長
而用之。敵白者堊之，赤者赭之。

吳起與秦戰未合，一夫不勝其勇，前獲雙首而還。吳起立命斬之。軍吏諫
曰：「此材士也，不可斬！」起曰：「材士則是也，非吾令也。」斬之。

將理第九

凡將，理官也，萬物之主也，不私於一人。夫能無私於一人，故萬物至而
制之，萬物至而命之。

君子不救囚於五步之外，雖鉤兵射之，弗追也。故善審囚之情，不待菙楚
，而囚之情可畢矣。

笞人之背，灼人之脅，束人之指，而訊囚之情，雖國士有不勝其酷，而自
誣矣。

今世諺云：「千金不死，百金不刑。」試聽臣之術，雖有堯、舜之智，不
能關一言；雖有萬金，不能用一銖。

今夫決獄，小圄不下數十，中圄不下數百，大圄不下數千。十人聯百人之
事，百人聯千人之事，千人聯萬人之事，所聯之者，親戚兄弟也，其次婚
姻也，其次知識故人也。是農無不離田業，賈無不離肆宅，士大夫無不離
官府。如此關聯良民，皆囚之情也。兵法曰：「十萬之師出，日費千金。
」今良民十萬，而聯於囹圄，上不能省，臣以為危也。

原官第十

官者，事之所主，為治之本也。制者，職分四民，治之分也。貴爵富祿必
稱，尊卑之體也。

好善罰惡，正比法，會計民之具也。均井地，節賦斂，取予之度也。程工
人，備器用，匠工之功也。分地塞要，殄怪禁淫之事也。

守法稽斷，臣下之節也。明法稽驗，主上之操也。明主守，等輕重，臣主
之權也。明賞賚，嚴誅責，止姦之術也。審開塞，守一道，為政之要也。

下達上通，至聰之聽也。知國有無之數，用其仂也。知彼弱者，強之體也
。知彼動者，靜之決也。

官分文武，惟王之二術也。俎豆同制，天子之會也。遊說間諜無自入，正
議之術也。

諸侯有謹天子之禮，君臣繼世，承王之命也。更造易常，違王明德，故禮
得以伐之。官無事治，上無慶賞，民無獄訟，國無商賈，何王之至？明舉
上達，在王垂聽也。

治本第十一