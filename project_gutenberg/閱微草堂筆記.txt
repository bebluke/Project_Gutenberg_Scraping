閱微草堂筆記

紀曉嵐 著

序
原序

文以載道，儒者無不能言之。夫道豈深隱莫測，秘密不傳，如佛家之心印，
道家之口訣哉！萬事當然之理，是即道矣。故道在天地，如汞瀉地，顆顆皆圓；
如月映水，處處皆見。大至於治國平天下，小至於一事一物、一動一言，無乎不
在焉！文，其中之一端也。文之大者為《六經》，固道所寄矣；降而為列朝之史
；降而為諸子之書；降而為百氏之集，是又文中之一端，其言足以明道。再降而
稗官小說，似無與於道矣。然《漢書．藝文志》列為一家，歷代書目亦皆著錄。
豈非以荒誕悖妄者雖不足數，其近於正者，於人心世道，亦未嘗無所裨歟！

河間先生，以學問文章，負天下重望。而天性孤直，不喜以心性空談，標榜
門戶；亦不喜才人放誕，詩壇酒社，誇名士風流。是以退食之餘，惟耽懷典籍，
老而嬾於考索，乃採掇異聞，時作筆記，以寄所欲言。《灤陽消夏錄》等五書，
俶詭奇譎無所不載，洸洋恣肆無所不言，而大旨要歸於醇正，欲使人知所勸懲。
故誨淫導欲之書，以佳人才子相矜者，雖紙貴一時，終漸歸湮沒。而先生之書，
則梨棗屢鐫，久而不厭，是則華實不同之明驗矣。顧翻刻者眾，訛誤實繁，且有
妄為標目如明人之刻《冷齋夜話》者，讀者病焉。時彥夙從先生游，嘗刻先生《
姑妄聽之》，附跋書尾，先生頗以為知言，邇來諸板益漫漶，乃請於先生，合五
書為一編，而仍各存其原第。篝燈手校不敢憚勞，又請先生檢視一過，然後摹印
。雖先生之著作不必藉此刻以傳，然魚魯之舛差稀於先生教世之本志，或亦不無
小補云爾。

嘉慶庚申八月門人北平盛時彥謹序。

鄭序

河間紀文達公，久在館閣，鴻文鉅制，稱一代手筆。或言公喜詼諧，嬉笑怒
罵，皆成文章。今觀公所署筆記，詞意忠厚、體例謹嚴。而大旨悉歸勸懲，殆所
渭是非不謬於聖人者與！雖小說，猶正史也。公自云：「不顛是非如碧雲騢，不
懷挾恩怨如周秦行紀，不描摹才子佳人如《會真記》，不繪畫橫陳如秘辛。」冀
不見擯於君子。蓋猶公之謙詞耳。公之孫樹馥，來宦嶺南，從索是書者眾，因重
鋟板。樹馥醇謹有學識，能其官，不墮其家風云。
　　　　道光十五年乙末春日，龍溪鄭開僖識。

紀昀　詩二首

千生心力坐銷磨，紙上煙雲過眼多。
　　擬築書倉今老矣，只應說鬼以東坡。

前因後果驗無差，瑣記搜羅鬼一車。
　　傳語洛閏門弟子，稗官原不入儒家。

觀弈道人自題

第一卷     灤陽消夏錄一

乾隆己酉夏，以編排秘籍，于役灤陽，時校理久竟，特督視官吏，題簽庋架
而已，晝長無事，追錄見聞，憶及即書，都無體例，小說稗官，知無關於著述；
街談巷議，或有益於勸懲，聊付抄胥存之。命曰《灤陽消夏錄》云爾。

胡御史牧亭言，其里有人畜一豬，見鄰叟輒瞋目狂吼，奔突欲噬，見他人則
否。鄰叟初甚怒之，欲買而啖其肉。既而憬然省曰：「此殆佛經所謂夙冤耶？世
無不可解之冤。」乃以善價贖得，送佛寺為長生豬，後再見之，弭耳昵就，非復
曩態矣。嘗見孫重畫伏虎應真，有巴西李衍題曰：「至人騎猛虎，馭之猶騏驥。
豈伊本馴良，道力消其鷙。乃知天地間，有情皆可契。共保金石心，無為多畏忌
。」可為此事作解也。

滄州劉士玉孝廉，有書室為狐所據。白晝與人對語，擲瓦石擊人，但不睹其
形耳。知州平原董思任，良吏也，聞其事，自往驅之。方盛陳人妖異路之理，忽
簷際朗言曰：「公為官，頗愛民，亦不取錢，故我不敢擊公，然公愛民乃好名，
不取錢乃畏後患耳，故我亦不避公。公休矣，毋多言取困。」董狼狽而歸，咄咄
不怡者數日。劉一僕婦甚粗蠢，獨不畏狐。狐亦不擊之，或於對語時，舉以問狐
。狐曰：「彼雖下役，乃真孝婦也，鬼神見之猶斂避，況我曹乎？」劉乃令僕婦
居此室，狐是日即去。

愛堂先生言，聞有老學究夜行，忽遇其亡友，學究素剛直，亦不怖畏，問君
何往，曰：「吾為冥吏，至南村有所勾攝，適同路耳。」因並行。至一破屋，鬼
曰：「此文士廬也。」問：「何以知之？」曰：「凡人白晝營營，性靈汨沒，唯
睡時一念不生，元神朗澈，胸中所讀之書，字字皆吐光芒，自百竅而出，其狀縹
渺繽紛，爛如錦繡。學如鄭孔，文如屈宋班馬者，上燭霄漢，與星月爭輝；次者
數丈，次者數尺，以漸而差，極下者亦螢螢如一燈，照映戶牖。人不能見，唯鬼
神見之耳。此室上光芒高七八尺，以是而知。」學究問：「我讀書一生，睡中光
芒當幾許？」鬼囁嚅良久曰：「昨過君塾，君方晝寢，見君胸中高頭講章一部，
墨卷五六百篇，經文七八十篇，策略三四十篇，字字化為黑煙，籠罩屋上，諸生
誦讀之聲，如在濃雲密霧中，實未見光芒，不敢妄語。」學究怒斥之，鬼大笑而
去。

東光李又聃先生嘗至宛平相國廢園中，見廊下有詩二首，其一曰：「颯颯西
風吹破櫺，蕭蕭秋草滿空庭。月光穿漏飛簷角，照見莓苔半壁青。」其二曰：「
耿耿疏星幾點明，銀河時有片雲行。凴欄坐聽譙樓鼓，數到連敲第五聲。」墨痕
慘淡，殆不類人書。

董曲江先生，名元度，平原人，乾隆壬申進士，入翰林，散館，改知縣，又
改教授，移疾歸。少年夢人贈一扇，上有三絕句曰：「曾公飲馬天池日，文采西
園感故知；至竟心情終不改，月明花影上旌旗。」「尺五城內並馬來，垂楊一例
赤鱗開；黃金屈戍雕胡錦，不信陳王八斗才。」「蕭鼓鼕鼕畫燭樓，是誰親按小
涼洲；春風荳蔻知多少，并作秋江一段愁。」語多難解。後亦卒無徵驗，莫明其
故。

平定王孝廉執信，嘗隨文宦榆林，夜宿野寺經閣下，聞閣上有人絮語，似是
論詩，竊訝此間少文士，那得有此？因諦聽之，終不甚了了。後語聲漸出閣廊下
，乃稍分明。其一曰：「唐彥謙詩格不高，然『禾麻地廢生邊氣，草木春寒起戰
聲』，故是佳句。」其一曰：「僕嘗有句云：『陰磧日光連雪白，風天沙氣入雲
黃。』非親至關外，不睹此景。」其一又曰：「僕亦有一聯云：『山沉邊氣無情
碧，河帶寒聲亙古秋。』自謂頗肖邊城日暮之狀，相與吟賞者久之。」寺鐘忽動
，乃寂無聲。天曉起視，則扃鑰塵封。「山沉邊氣」一聯，後於任總鎮遺稿見之
。總鎮名舉，出師金川時，百戰陣歿者也。「陰磧」一聯，終不知為誰語。即其
精靈長在，得與任公同游，亦決非常鬼矣。

滄州城南上河涯，有無賴呂四，凶橫無所不為，人畏如狼虎。一日薄暮，與
諸惡少村外納涼，忽隱隱聞雷聲，風雨且至。遙見似一少婦，避入河干古廟中。
呂語諸惡少曰：「彼可淫也。」時已入夜，陰雲黯黑，呂突入，掩其口，眾共褫
衣相嬲。俄雷光穿牖，見狀貌似是其妻，急釋手問之，果不謬。呂大恚，欲提妻
擲河中，妻大號曰：「汝欲淫人，致人淫我，天理昭然，汝尚欲殺我耶？」呂語
塞，急覓衣褲，已隨風入河流矣。旁皇無計，乃自負裸婦歸。雲散月明，滿村嘩
笑，爭前問狀。呂無可置對，竟自投於河。蓋其妻歸寧，約一月方歸。不虞母家
遘回祿，無屋可棲，乃先期返。呂不知而遘此難。後妻夢呂來曰：「我業重，當
永墮泥犁。緣生前事母尚盡孝，冥官檢籍得受蛇身，今往生矣。汝後夫不久至。
善視新姑嫜，陰律不孝罪至重，毋自蹈冥司湯鑊也。」至妻再醮日，屋角有赤練
蛇，垂首下視，意似眷眷。妻憶前夢，方舉首問之，俄聞門外鼓樂聲。蛇於屋上
跳擲數回，奮然去。

獻縣周氏僕周虎，為狐所媚，二十餘年如伉儷，嘗語僕曰：「吾煉形已四百
餘年，過去生中，於汝有業緣當補。一日不滿，即一日不得生天。緣盡，吾當去
耳。」一日，囅然自喜，又泫然自悲，語虎曰：「月之十九日，吾緣盡當別，已
為君相一婦，可聘定之。」因出白金付虎，俾備禮。自是狎昵嬿婉，逾於平日，
恒形影不離。至十五日，忽晨起告別，虎怪其先期，狐泣曰：「業緣一日不可減
，亦一日不可增。惟遲早則隨所遇耳。吾留此三日緣，為再一相會地也。」越數
年，果再至，歡洽三日而後去。臨行嗚咽曰：「從此終天訣矣。」陳德音先生曰
：「此狐善留其有餘，惜福者當如是。」劉季箴則曰：「三日後終須一別，何必
暫留？此狐煉形四百年，尚未到懸崖撒手地位，臨事者不當如是。」余謂二公之
言，各明一義，各有當也。

獻縣令明晨，應山人，嘗欲申雪一冤獄，而慮上官不允，疑惑未決。儒學門
斗有五半仙者，與一狐友，言小休咎多有驗，遣往問之，狐正色曰：「明公為民
父母，但當論其冤不冤，不當問其允不允，獨不記制府李公之言乎？」門斗返報
，明為悚然。因言制府李公衛未達時，嘗同一道士渡江，適有與舟子爭詬者，道
士太息曰：「命在須臾，尚較計數文錢耶？」俄其人為帆腳所掃，墮江死，李公
心異之。中流風作，舟欲覆，道士禹步誦咒，風止得濟，李公再拜謝更生，道士
曰：「適墮江者命也，吾不能救。公貴人也，遇阨得濟，亦命也。吾不能不救，
何謝焉？」李公又拜曰：「領師此訓，吾終身安命矣。」道士曰：「是不盡然。
一身之窮達當安命，不安命則奔競排軋，無所不至。不知李林甫、秦檜即不傾陷
善類，亦作宰相，徒自增罪案耳。至國計民生之利害，則不可言命。天地之生才
，朝廷之設官，所以補救氣數也。身握事權，束手而委命，天地何必生此才，朝
廷何必設此官乎？晨門曰：『是知其不可而為之。』諸葛武侯曰：『鞠躬盡瘁，
死而後已。』成敗利鈍，非所逆睹。此聖賢立命之學，公其識之。」李公謹受教
，拜問姓名。道士曰：「言之恐公駭。」下舟行數十步，翳然滅跡。昔在會城，
李公曾話是事，不識此狐何以得知也。

北村鄭蘇仙，一日夢至冥府，見閻羅王方錄囚。有鄰村一媼至殿前，王改容
拱手，賜以杯茗，命冥吏速送生善處。鄭私叩冥吏曰：「此農家老婦，有何功德
？」冥吏曰：「是媼一生無利己損人心。夫利己之心，雖賢士大夫或不免。然利
己者必損人，種種機械因是而生，種種冤愆因是而造，甚至貽臭萬年，流毒四海
，皆此一念為害也。此一村婦而能自制其私心，讀書講學之儒對之多愧色矣。何
怪王之加禮乎？」鄭素有心計，聞之惕然而寤。鄭又言，此媼未至以前，有一官
公服昂然入，自稱所至但飲一杯水，今無愧鬼神。王哂曰：「設官以治民，下至
驛丞閘官，皆有利弊之當理。但不要錢即為好官，植木偶於堂，並水不飲，不更
勝公乎？」官又辯曰：「某雖無功，亦無罪。」王曰：「公一身處處求自全，某
獄某獄避嫌疑而不言，非負民乎？某事某事畏煩重而不舉，非負國乎？三載考績
之謂何，無功即有罪矣。」官大踧踖，鋒稜頓減。王徐顧笑曰：「怪公盛氣耳。
平心而論，要是三四等好官，來生尚不失冠帶。」促命即送轉輪王。觀此二事，
知人心微曖，鬼神皆得而窺。雖賢者一念之私，亦不免於責備。相在爾室，其信
然乎？

雍正壬子，有宦家子婦，素無勃谿狀。突狂電穿牖，如火光激射，雷楔貫心
而入，洞左脅而出，其夫亦為雷燄燔燒，背到尻皆焦黑，氣息僅屬，久之乃蘇，
顧婦屍泣曰：「我性剛勁，與母爭論或有之；爾不過私訴抑鬱，背燈掩淚而已，
何雷之誤中爾耶？」是未知律重主謀，幽明一也。

無雲和尚，不知何許人。康熙中掛單河間資勝寺，終日默坐，與語亦不答。
一日，忽登禪牀，以界尺拍案一聲，泊然化去。視案上有偈曰：「削髮辭家淨六
塵，自家且了自家身。仁民愛物無窮事，原有周公孔聖人。」佛法近墨，此僧乃
近於楊。

寧波吳生，好作北里游。後昵一狐女，時相幽會。然仍出入青樓間。一日，
狐女請曰：「吾能幻化，凡君所眷，吾一見即可肖其貌。」君一存想：「應念而
至，不逾於黃金買笑乎？」試之，果傾刻換形，與真無二，遂不復外出。嘗與狐
女曰：「眠花藉柳，實愜人心，惜是幻化，意中終隔一膜耳。」狐女曰：「不然
。聲色之娛，本雷光石火，豈特吾肖某某為幻化，即彼某某亦幻化也；豈特某某
為幻化，即妾亦幻化也。即千百年來名姬豔女皆幻化也。白楊綠草，黃土青山，
何一非古來歌舞之場；握雨攜雲，與埋香葬玉，《別鶴》、《離鸞》，一曲伸臂
頃耳。中間兩美相合，或以時刻計，或以日計，或以月計，或以年計，終有絕別
之期。及其訣別，則數十年而散，與片刻暫遇而散者，同一懸崖撒手，轉瞬成空
。倚翠偎紅，不皆恍如春夢乎？即夙契原深，終身聚首，而朱顏不駐，白髮已侵
，一人之身，非復舊態。則當時黛眉粉頰，亦謂之幻化可矣。何獨以妾肖某某為
幻化也？」吳灑然有悟。後數歲，狐女辭去，吳竟絕跡於狎游。

交河汲孺愛，青縣張文甫，皆老儒也。並授徒於獻。嘗同步月南村北村之間
，去館稍遠，荒原闃寂，榛莽翳然。張心怖欲返，曰：「墟墓間多鬼，曷可久留
。」俄一老人扶杖至，揖二人坐，曰：「世間何得有鬼？不聞阮瞻之論乎？二君
儒者，奈何信釋氏之妖妄。」因闡發程朱二氣屈伸之理，疏通證明，詞條流暢。
二人聽之皆首肯，共歎宋儒見理之真，遞相酬對，竟忘問姓名。適大車數輛遠遠
至，牛鐸錚然，老人振衣急起曰：「泉下之人，岑寂久矣。不持無鬼之論，不能
留二君作竟夕談。今將別，謹以實告，毋訝相戲侮也。」俯仰之頃，欻然已滅。
是間絕少文士，惟董空如先生墓相近，或即其魂歟？

河間唐生，好戲侮，土人至今能道之。所謂唐嘯子者是也。有塾師好講無鬼
，嘗曰：「阮瞻遇鬼，安有是事？僧徒妄造蜚語耳。」唐夜灑土其窗，而嗚嗚擊
其戶。塾師駭問為誰，則曰：「我二氣之良能也。」塾師大怖，蒙首股栗，使二
弟子宋達旦。次日委頓不起。朋友來問，但呻吟曰有鬼。既而知唐所為，莫不拊
掌。然自是魅大作，拋擲瓦石，搖撼戶牖無虛夕。初尚以為唐再來，細察之乃真
魅，不勝其嬲，竟棄館而去。蓋震懼之後，益以慚恧，其氣已餒，狐乘其餒而中
之也。妖由人興，此之謂乎？

天津某孝廉，與數友郊外踏青。皆少年輕薄。見柳蔭中少婦騎驢過，欺其無
伴，邀眾逐其後，嫚語調謔。少婦殊不答，鞭驢疾行。有兩三人先追及，少婦忽
下驢軟語，意似相悅。俄某與三四人追及，審視正其妻也。但妻不解騎，是日亦
無由至郊外，且疑且怒，近前訶之。妻嬉笑如故，某憤氣潮湧，奮掌欲摑其面。
妻忽飛跨驢背，別換一形，以鞭指某數曰：「見他人之婦，則狎褻百端；見自己
婦，則恚恨如是。爾讀聖賢書，一恕字尚不能解，何以掛名桂籍也！」數訖，逕
行。某色如死灰，殆僵立道左不能去，竟不知是何魅也。

德州田白巖曰：「有額都統者，在滇黔間山行，見道士按一麗女於石，欲剖
其心。女哀呼乞救，額急揮騎馳及，遽格道士手，女噭然一聲，化火光飛去，道
士頓足曰：『公敗吾事！此魅已媚殺百餘人，故捕誅之以除害。但取精已多，歲
久通靈，斬其首則神遁去，故必剖其心乃死。公今縱之，又貽患無窮矣。惜一猛
虎之命，放置深山，不知澤麋林鹿，劘其牙者幾許命也！』匣其匕首，恨恨渡溪
去。」此貽白巖之寓言，即所謂一家哭何如一路哭也。姑容墨吏，自以為陰功，
人亦多稱為忠厚。而窮民之賣兒貼婦，皆未一思，亦安用此長者乎？

獻縣吏王某工刀筆，善巧取人財。然每有所積，必有一意外事耗去。有城隍
廟道童，夜行廊廡間，有二吏持簿對算，其一曰：「渠今歲所蓄較多，當何法以
銷之？」方沉思間，其一曰：「一翠雲足矣，無煩迂折也。」是廟往往遇鬼，道
童習見亦不怖。但不知翠雲為誰，亦不知為誰銷算。俄有小妓翠雲至，王某大嬖
之，耗所蓄八九，又染惡瘡，醫藥備至，比癒則已蕩然矣。人計其平生所取，可
屈指數者，約三四萬金，後發狂疾暴卒，竟無棺以殮。

陳雲亭舍人言，有臺灣驛使宿館舍，見豔女登牆下窺，叱索無所睹。夜半瑯
然有聲，乃片瓦擲枕畔，叱問：「是何妖魅，敢侮天使？」窗外朗聲曰：「公祿
命重，我避公不及，致公叱索，懼干神譴，惴惴至今。今公睡中萌邪念，誤作驛
卒之女，謀他日納為妾。人心一動，鬼神知之，以邪召邪，不得而咎我，故投瓦
相報，公何怒焉？」驛使大愧，未及天曙，促裝去。

葉旅亭御史宅，忽有狐怪白晝對語，迫葉讓所居，擾攘戲侮，至杯盤自舞，
几榻自行。葉告張真人，真人以委法官。先書一符，甫張而裂，次牒都城隍，亦
無驗。法官曰：「是必天狐，非拜章不可。」乃建道場七日。至三日狐猶詬詈，
至四日乃婉詞請和。葉不欲與為難，亦祈不竟其事。真人曰：「章已拜，不可追
矣。」至七日，忽聞格鬥砰，門窗破墮，薄暮尚未已，法官又檄他神相助，乃就
擒，以罌貯之，埋廣渠門外。余嘗問真人驅役鬼神之故，曰：「我亦不知所以然
，但依法施行耳。大抵鬼神皆受役於印，而符籙則掌於法官。真人如官長，法官
如胥吏；真人非法官不能為符籙，法官非真人之印，其符籙亦不靈。中間有驗有
不驗，則如各官司文移章奏，或准或駁，不能一一必行耳。」此言頗近理。又問
設空宅深山，猝遇精魅，君尚能制伏否，曰：「譬大吏經行，劫盜自然避匿。倘
或無知猖獗，突犯雙旌，雖手握兵符，徵調不及，一時亦無如之何。」此言亦頗
篤實。然則一切神奇之說，皆附會也。

朱子穎運使言守泰安日，聞有士人到岱岳深處，忽人語出石壁中曰：「何處
經香，豈有轉世人來耶？」剨然震響，石壁中開，貝闕瓊樓湧現峰頂。有耆儒冠
帶下迎，士人駭愕，問：「此何地？」曰：「此經香閣也。」士人叩經香閣之義
，曰：「其說長矣，請坐講之。昔尼山刪定，垂教萬年。大義微言，遞相授受。
漢代諸儒，去古未遠，訓詁箋注，類能窺見先聖之心，又淳樸未漓，無植黨爭名
之習，惟各傳師說，篤溯淵源。沿及有唐，斯文未改。迨乎北宋，勒為注疏十三
部，先聖嘉焉。諸大儒慮新說日興，漸成絕學，建是閣以貯之。中為初本，以五
色玉為函，尊聖教也；配以歷代官刊之本，以白玉為函，昭帝王表章之功也，皆
南面；左右則各家私刊之本，每一部成，必取初印精好者，按次時代，庋置斯閣
，以蒼玉為函，獎汲古之勤也，皆東西面，並以珊瑚為簽，黃金作鎖鑰。東西兩
廡，以沉檀為几，錦繡為茵，諸大儒之神，歲一來視，相與列坐於斯閣。後三楹
則唐以前諸儒經義，帙以纂組，收為一庫。自是以外，雖著述等身，聲華蓋代，
總聽其自貯名山，不得入此門一步焉。先聖之志也。諸書至子刻午刻，一字一句
，皆發濃香，故題曰『經香」。蓋一元斡運，二氣絪縕，陰起午中，陽生子半，
聖人之心，與天地通。諸大儒闡發聖人之理，其精奧亦與天地通，故相感也。然
必傳是學者始聞之，他人則否。世儒於此十三部，或焚膏繼晷，鑽仰終身，或鍛
鍊苛求，百端掊擊，亦各因其性識之所根耳。君四世前為刻工，曾手刊《周禮》
半部，故餘香尚在，吾得以知君之來。」因引使周覽閣廡，款以茗果。送別，曰
：「君善自愛，此地不易至也。」士人回顧，唯萬峰插天，杳無人跡。案此事荒
誕，殆尊漢學者之寓言。夫漢儒以訓詁專門，宋儒以義理相尚，似漢學粗而宋學
精。然不明訓詁，義理何由而知？概用詆誹，視猶土苴，未免既成大輅，追斥椎
輪，得濟迷川，遽焚寶筏。於是攻宋儒者，又紛紛而起故。余撰《四庫全書．詩
部總序》，有曰：「宋儒之攻漢儒，非為說經起見也，特求勝於漢儒而已。後人
之攻宋儒，亦非為說經起見也，特不平宋儒之詆漢儒而已。」韋蘇州詩曰：「水
性自云靜，石中亦無聲。如何兩相激，雷轉空山驚。」此之謂矣。平心而論，《
易》自王弼始變舊說，為宋學之萌芽，宋儒不攻；《孝經》詞義明顯，宋儒所爭
，只今文古字句，亦無關宏旨，均姑置勿議；至《尚書》、三禮、三傳、《毛詩
》、《爾雅》諸注疏，皆根據古義，斷非宋儒所能；《論語》《孟子》，宋儒積
一生精力，字斟句酌，亦斷非漢儒所及。蓋漢儒重師傅，淵源有自；宋儒尚心悟
，研索易深。漢儒或執舊文，過於信傳；宋儒或憑臆斷，勇於改經。計其得失，
亦復相當。唯漢儒之學，非讀書稽古，不能下一語；宋儒之學，則人人皆可以空
談。其間蘭艾同生，誠有不盡饜人心者，是嗤點之所自來。此種虛構之詞，亦非
無因而作也。

曹司農竹虛言，其族兄自歙往揚州，途經友人家，時盛夏，延坐書屋，甚軒
爽。暮欲下榻其中，友人曰：「是有魅，夜不可居。」曹強居之，夜半有物自門
隙蠕蠕入，薄如夾紙，入室後，漸開展作人形，乃女子也。曹殊不畏，忽披髮吐
舌，作縊鬼狀，曹笑曰：「猶是髮，但稍亂。」鬼技窮，倏然滅。及歸途再宿，
夜半門隙又蠕動，甫露其首，輒唾曰：「又此敗興物耶？」竟不入。此與嵇中散
事相類。夫虎不食醉人，不知畏也。畏則心亂，心亂則神渙，神渙則鬼得乘之；
不畏則心定，定則神全，神會則戾之氣不能干。故記中散是事者，稱神志湛然，
鬼慚而去。

董曲江言，默庵先生為總漕時，署有土神馬神二祠，惟土神有配。其少子恃
才兀傲，謂土神于思老翁，不應擁豔婦，馬神年少，正為嘉耦。逕移女像於馬神
祠，俄眩仆不知人。默庵先生聞其事，親禱移還，乃蘇。又聞河間學署有土神亦
配以女像，有訓導謂黌宮不可塑婦人，乃別建一小祠遷焉，土神憑其幼孫語曰：
「汝理雖正，而心則私，正欲廣汝宅耳，吾不服也。」訓導方侃侃談古禮，猝中
其隱，大駭，乃終任不敢居。是實二事相近，或曰：「訓導遷廟猶以禮，董瀆神
甚矣，譴當重。」余謂董少年放誕耳，訓導內挾私心，使己有利，外假公義，使
人無詞，微神發其陰謀，人尚以為能正祀典也。《春秋》誅心，訓導譴當重於董
。

戲術皆手法捷耳。然亦實有搬運術。憶小時在外祖雪峰先生家，一術士置杯
酒於案，舉掌捫之，杯陷入案中，口與案平，然捫案不見杯底。少選取出，案如
故。此或障目法也。又舉魚膾一巨碗，拋擲空中不見，令其取回，則曰：「不能
矣。在書室畫廚夾屜中，公等自取耳。」時以賓從雜沓，書室多古器，已嚴扃。
且夾屜高僅二寸，碗高三四寸許，斷不可入。疑其妄，姑呼鑰啟視，則碗置案上
，換貯佛手五。原貯佛手之盤，乃換貯魚膾，藏夾屜中，是非搬運術乎？理所必
無，事所或有，類如此。然實亦理之所有。狐怪山魈，盜取人物，不為異；能劾
禁狐怪山魈者，亦不為異；既能劾禁，即可以役使，既能盜取人物，即可以代人
取物，夫又何異焉？

舊僕莊壽言：「昔事某官，見一官侵晨至，又一官續至，皆契交也。其狀若
密遞消息者。俄皆去，主人亦命駕遞出，至黃昏乃歸。車殆馬煩，不勝困憊。俄
前二官又至，燈下或附耳，或點頭，或搖手，或蹙眉，或拊掌，不知所議何事。
漏下二鼓，我遙聞北窗外吃吃有笑聲，室中弗聞也。方疑惑間，忽又聞長歎一聲
，曰：『何必如此？』始賓主皆驚，開窗急視，新雨後泥平如掌，絕無人跡，共
疑為我囈語。俄時因戒勿竊聽，避立南榮外花架下，實未嘗睡，亦未嘗言，究不
知其何故也。」

永春邱孝廉二田，偶憩息九鯉湖道中，有童子騎牛來，行甚速。至丘前小立
，朗吟曰：「來衝風雨來，去踏煙霞去。斜照萬峰青，是我還山路。」怪村豎哪
得作此語，凝思欲問，則笠影出沒杉檜間，已距半里許矣。不知神仙遊戲，抑鄉
塾小兒聞人誦而偶記也。

莆田林教諭霈，以臺灣俸滿北上。至涿州南，下車便旋。見破屋牆外，有磁
鋒劃一詩曰：「騾綱隊隊響銅鈴，清曉沖寒過驛亭。我自垂鞭玩殘雪，驢蹄緩踏
亂山青。」款曰「羅洋山人」。讀訖，自語曰：「詩小有致，羅洋是何地耶？」
屋內應曰：「其語似是湖廣人。」入視之，惟凝塵敗葉而已。自知遇鬼，惕然登
車。恒鬱鬱不適，不久竟卒。

景州李露園基塙，康熙甲午孝廉，余僚婿也。博雅工詩，需次日，夢中作一
聯曰：「鸞翮嵇中散，蛾眉屈左徒。」醒而不能自解。後得湖南一令，卒於官，
正屈原行吟地也。

先祖母張太夫人，畜一小花犬，群婢患其盜肉，陰扼殺之。中一婢曰柳意，
夢中恒見此犬來齧，睡輒囈語。太夫人知之，曰：「群婢共殺犬，何獨銜冤於柳
意？此必柳意亦盜肉，不足服其心也。」考問果然。

福建汀州試院，堂前二古柏，唐物也，云有神。余按臨日，吏曰當詣樹拜。
余謂木魅不為害，聽之可也，非祀典所有，使者不當拜。樹枝葉森聳，隔屋數重
可見。是夕月明，余步階上，仰見樹梢兩紅衣人，向余磬折拱揖，冉冉漸沒。呼
幕友出視，尚見之。余次日詣樹各答以揖，為鐫一聯於祠門曰：「參天黛色常如
此，點首朱衣或是君。」此事亦頗異。袁子才嘗載此事於《新齊諧》，所記稍異
，蓋傳聞之誤也。

德州宋清遠先生言，呂道士不知何許人，善幻術，嘗客田山司農家。值朱藤
盛開，賓客會賞，一俗士言詞猥鄙，喋喋不休，殊敗人意。一少年性輕脫，厭薄
尤甚，斥勿多言。二人幾攘臂。一老儒和解之，俱不聽，亦慍形於色。滿座為之
不樂。道士耳語小童取紙筆，畫三符焚之，三人忽皆起，在院中旋折數四。俗客
趨東南隅坐，喃喃自語，聽之，乃與妻妾談家事，俄左右回顧若和解，俄怡色自
辯，俄作引罪狀，俄屈一膝，俄兩膝並屈，俄叩首不已；視少年則坐西南隅花欄
上，流目送盼，妮妮軟語，俄嬉笑，俄謙謝，俄低唱《浣紗記》，呦呦不已，手
自按拍，備諸冶蕩之態；老儒則端坐石凳上講《孟子》齊桓晉文之事一章，字剖
句析，指揮顧盼，如與四五人對語，忽搖手曰不是，忽瞋目曰尚不解耶，咯咯癆
嗽仍不止。眾駭笑，道士搖手止之。比酒闌，道士又焚三符，三人乃惘惘凝坐，
少選始醒，自稱不覺醉眠，謝無禮。眾匿笑散。道士曰：「此小術，不足道。葉
法善引唐明皇入月宮，即用此符，當時誤以為真仙，迂儒又以為妄語，皆井底蛙
耳。」後在旅館，符攝一過往貴人妾魂，妾蘇後登車，識其路逕門戶，語貴人急
捕之，已遁去。此《周禮》所以禁怪民歟。

交河老儒汲潤礎，雍正乙卯鄉試。晚至石門橋，客舍皆滿。唯一小屋，窗臨
馬櫪，無肯居者，姑解裝焉。群馬跳踉，夜不得寐。人靜後，忽聞馬語。汲愛觀
雜書，先記宋人說部中有堰下牛語事，知非鬼魅，屏息聽之。一馬曰：「今日方
知忍饑之苦，生前所欺隱草豆錢，意在何處。」一馬曰：「我輩多由圉人轉生，
死者方知，生者不悟，可為太息。」眾馬皆嗚咽。一馬曰：「冥判亦不甚公，王
五何以得為犬？」一馬曰：「冥卒曾言之，渠一妻二女並淫濫，盡盜其錢與所歡
，當罪之半矣。」一馬曰：「信然，罪有輕重，姜七墮豕，身受屠割，更我輩不
若也。」汲忽輕嗽，語遂寂。汲恒舉以戒圉人。

余一侍姬，平生不嘗出詈語。自云親見其祖母善詈，後了無疾病，忽舌爛至
喉，飲食言語皆不能，宛轉數日而死。

有某生在家，偶晏起，呼妻妾不至。問小婢，云：「並隨一少年南去矣。」
露刃追及，將駢斬之，少年忽不見。有老僧衣紅袈裟，一手托缽一手振錫杖，格
其刀，曰：「汝尚不悟耶？汝利心太重，忮忌心太重，機巧心太重，而能使人終
不覺。鬼神忌隱惡，故判是二婦，使作此以報汝。彼何罪焉？」言訖亦隱。生默
然引歸。二婦云：「少年初不相識，亦未相悅，忽惘然如夢，隨之去。」鄰里亦
曰：「二婦非淫奔者，又素不相得，豈肯隨一人？且淫奔必避人，豈有白晝公行
，緩步待追者耶？」其為神譴，信矣，然終不能名其惡，真隱惡哉。

事皆前定，豈不信然。戊子春，余為人題《蕃騎射獵圖》，曰：「白草粘天
野獸肥，彎弧愛爾馬如飛。何當快飲黃羊血，一上天山雪打圍。」是年八月，竟
從軍於西域。又董文恪公嘗為余作《秋林覓句圖》。余至烏魯木齊，城西有深林
，老木參雲，彌亙數十里。前將軍伍公彌泰建一亭於中，題曰「秀野」。散步其
間，宛然前畫之景。辛卯還京，因自題一絕句，曰：「霜葉微黃石骨青，孤吟自
怪太零丁。誰知早作西行讖，老木寒雲秀野亭。」

南皮瘍醫某，藝頗精，然好陰用毒藥，勒索重貲，不饜所欲，則必死。蓋其
術詭秘，他醫不能解也。一日，其子雷震死，今其人尚在，亦無敢延之者矣。或
謂某殺人至多，天何不殛某身而殛其子，有佚罰焉。夫罪不至極，刑不及孥；惡
不至極，殃不及世。殛其子，所以明禍延後嗣也。

安中寬言，昔吳三桂之叛，有術士精六壬，將往投之，遇一人，言亦欲投三
桂。因共宿，其人眠西牆下，術士曰：「君勿眠此，此牆亥刻當圮。」其人曰：
「君術未深，牆向外圮，非向內圮也。」至夜果然。余謂此附會之談也。是人能
知牆之內外圮，不知三桂之必敗乎？

有僧游交河蘇吏部次公家，善幻術，出奇不窮，云與呂道士同師。嘗摶泥為
豕，咒之漸蠕動，再咒之忽作聲，再咒之躍而起矣。因付庖屠以供客，味不甚美
。食訖，客皆作嘔逆，所吐皆泥也。有一士因雨留同宿，密叩僧曰：「《太平廣
記》載術士咒片瓦授人，劃壁立開，可潛至人閨閣中。師術能及此否？」曰：「
此不難。」拾片瓦咒良久，曰：「持此可往，但勿語，語則術散矣。」士試之，
壁果開，至一處，見所慕方卸妝就寢，守僧戒不敢語，逕掩扉登榻狎昵，婦亦歡
洽倦而酣睡。忽開目，則眠妻榻上也。方互相疑詰，僧登門數之曰：「呂道士一
念之差，已受雷誅，君更累我耶？小術戲君，幸不傷盛德，後更無萌此念。」既
而太息曰：「此一念，司命已錄之，雖無大譴，恐於祿籍有妨耳。」士果蹭蹬，
晚得一訓導，竟終於寒氈。

康熙中，獻縣胡維華，以燒香聚眾謀不軌，所居由大城、文安一路行，去京
師三百餘里；由青縣、靜海一路行，去天津二百餘里。維華謀分兵為二，其一出
不意，並程抵京師；其一據天津，掠海舟。利則天津之兵亦壯趨；不利則遁往天
津，登舟泛海去。方部署偽官，事已泄。官軍擒捕，圍而火攻之，髫齔不遺。初
維華之父雄於貲，喜周窮乏，亦未為大惡。鄰村老儒張月坪有女豔麗，殆稱國色
，見而心醉。然月坪端方迂執，無與人為妾理，乃延之教讀。月坪父母柩在遼東
，不得返，恒戚戚。偶言及，即捐金使扶歸，且贈以葬地；月坪田內有橫屍，其
仇也，官以謀殺勘，又為百計申辯得釋。一日，月坪妻攜女歸寧，三子並幼，月
坪歸家守門戶，約數日返。乃陰使其黨，夜鍵戶而焚其廬，父子四人並燼。陽為
驚悼，代營喪葬，且時周其妻女，竟依以為命。或有欲聘女者，妻必與謀，輒陰
沮使不就，久之漸露求女為妾意。妻感其惠，欲許之，女初不願，夜夢其父曰：
「汝不往，吾終不暢吾志也。」女乃受命。歲餘生維華，女旋病卒。維華竟覆其
宗。

又去余家三四十里，有凌虐其僕夫婦死而納其女者。女故慧黠，經營其飲食
服用，事事當意。又凡可博其歡者，冶蕩狎昵，無所不至。皆竊議其忘仇。蠱惑
既深，惟其言是聽。女始則導之奢華，破其產十之七八。又讒間其骨肉，使門以
內如寇仇。繼乃時說《水滸傳》宋江柴進等事，稱為英雄，慫慂之交通盜賊，卒
以殺人抵法。抵法之日，女不哭其夫，而陰攜卮酒，酬其父母墓曰：「父母恒夢
中魘我，意恨恨似欲擊我，今知之否耶？」人始知其蓄志報復。曰：「此女所為
，非惟人不測，鬼亦不測也，機深哉！然而不以陰險論。《春秋》原心，本不共
戴天者也。」

余在烏魯木齊，軍吏具文牒數十紙，捧墨筆請判曰：「凡客死於此者，其棺
歸籍，例給牒。否則魂不得入關。」以行於冥司，故不用朱判，其印亦以墨。視
其文，鄙誕殊甚。曰：「為給照事：照得某處某人，年若干歲，以某年某月某日
在本處病故。今親屬搬柩歸籍，合行給照。為此牌仰沿路把守關隘鬼卒，即將該
魂驗實放行，毋得勒索留滯，致干未便。」余曰：「此胥役托詞取錢耳，啟將軍
除其例。」旬日後，或告城西墟墓中鬼哭，無牒不能歸故也，余斥其妄；又旬日
，或告鬼哭又近城，斥之如故；越旬日，余所居牆外，䰰䰰有聲，余尚以為胥役
所偽；越數日，聲至窗外，時月明如畫，自起尋視，實無一人。同事觀御史成曰
：「公所持理正，雖將軍不能奪也。然鬼哭實共聞，不得照者，實亦怨公。盍試
一給之，姑間執讒慝之口。倘鬼哭如故，則公亦有詞矣。」勉從其議。是夜寂然
。又軍吏宋吉祿在印房，忽眩仆，久而蘇云，見其母至。俄臺軍以官牒呈，啟視
則哈密報吉祿之母來視子，卒於途也。天下事何所不有？儒生論其常耳。余嘗作
《烏魯木齊雜詩》一百六十首，中一首云：「白草颼颼接冷雲，關山疆界是誰分
。幽魂來往隨官牒，原鬼昌黎竟未聞。」即此二事也。

范蘅洲言，昔渡錢塘江，有一僧附舟，逕置坐具，倚檣竿，不相問訊。與之
語，口漫應，目視他處，神意殊不屬。蘅洲怪其傲，亦不再言。時西風過急，蘅
洲偶得二句，曰：「白浪簸船頭，行人怯石尤。」下聯未屬，吟哦數四。僧忽閉
目微吟曰：「如何紅袖女，尚倚最高樓。」蘅洲不省所云，再與語，仍不答。比
繫纜，恰一少女立樓上，正著紅袖，乃大驚，再三致詰。曰：「偶望見耳。」然
煙水淼茫，廬舍遮映，實無望見理。疑其前知，欲作禮，則已振錫去。蘅洲惘然
莫測，曰：「此又一駱賓王矣。」

清苑張公鉞，官河南鄭州時，署有老桑樹，合抱不交，云棲神物，惡而伐之
。是夕其女燈下睹一人，面目手足及衣冠，色皆濃綠，厲聲曰：「爾父太橫，姑
示警於爾！」驚呼，媼婢至，神已癡矣。後歸戈太僕仙舟，不久下世。驅厲鬼，
毀淫祠，正狄梁公、范文正公輩事，德苟不足以勝之，鮮不致敗。

錢文敏公曰：「天之禍福，不猶君之賞罰乎？鬼神之鑒察，不猶官吏之詳議
乎？今使有一彈章曰：『某立身無玷，居官有績，然門徑向凶方，營建犯凶日，
罪當謫罰。』所司允乎駁乎？又使有一薦牘曰：『某立身多瑕，居官無狀，然門
徑得吉方，營建值吉日，功當遷擢。』所司又允乎駁乎？官吏所必駁，而謂鬼神
允之乎？故陽宅之說，余終不謂然。此譬至明，以詰形象，亦無可置辯。然所見
實有凶宅。京師斜對給孤寺道南一宅，余行弔者五；粉坊琉璃街極北道一宅，余
行弔者七。給孤寺宅，曹宗丞學閩嘗居之，甫移入，二僕一夕並暴亡，懼而遷去
；粉坊琉璃街宅，邵教授大生嘗居之，白晝往往見變異，毅然不畏，竟歿其中。
此又何理歟？劉文正公曰：「卜地見書，卜日見禮，苟無吉凶，聖人何卜？但恐
非今術士所知耳。」斯持平之論矣。

滄州潘班，善書畫，自稱黃葉道人。嘗宿友人齋中，聞壁間小語曰：「君今
夕無留人共寢，當出就君。」班大駭，移出。友人曰：「室舊有此怪，一婉孌女
子，不為害也。」後友人私語所親曰：「潘君其終困青衿乎？此怪非鬼非狐，不
審何物，遇粗俗人不出，遇富貴人亦不出，惟遇才士之淪落者，始一出薦枕耳。
」後潘果坎壈以終。越十餘年，忽夜聞齋中啜泣聲。次日，大風折一老杏樹，其
怪乃絕。外祖張雪峰先生嘗戲曰：「此怪大佳，其意識在綺羅人上。」

陳楓崖光祿言，康熙中楓涇一太學生，嘗讀書別業，見草間有片石，已斷裂
剝蝕，僅存數十字，偶有一二成句，似是夭逝女子之碣也。生故好事，意其墓必
在左右，每陳茗果於石上，而祝以狎詞。越一載餘，見麗女獨步菜畦間，手執野
花，顧生一笑。生趨近其側，目挑眉語，方相引入籬後灌莽間，女凝立直視，若
有所思，忽自批其頰曰：「一百餘年心如古井，一旦乃為蕩子所動乎？」頓足數
四，奄然而滅。方知即墓中鬼也。蔡修撰季實曰：「古稱蓋棺論定，於此事，知
蓋棺猶難論定矣。是本貞魂，猶以一念之差，幾失故步。」晦庵先生詩曰：「世
上無如人欲險，幾人到此誤平生。」諒哉！

王孝廉金英言，江寧一書生，宿故家廢園中。月夜有豔女窺窗，心知非鬼即
狐，愛其姣麗，亦不畏怖，招使入室，即宛轉相就。然始終無一語，問亦不答，
惟含笑流盼而已。如是月餘，莫喻其故。一日，執而固問之，乃取筆作字曰：「
妾前明某翰林侍姬，不幸夭逝。因平生巧於讒搆，使一門骨肉如水火，冥司見譴
，罰為瘖鬼。已沉淪二百餘年，君能為書《金剛經》十部，得仗佛力，超拔苦海
，則世世銜感矣。」書生如其所乞。寫竣之日，詣書生再拜，仍取筆作字曰：「
藉金經懺悔，已脫鬼趣。然前生罪重，僅能帶業往生，尚須三世作啞婦，方能語
也。」

第二卷     灤陽消夏錄二

董文恪公為少司空時，云昔在富陽村居，有村叟坐鄰家，聞讀書聲，曰：「貴
人也，請相見。」諦觀再四，又問八字干支，沈思良久，曰：「君命相皆一品，當
某年得知縣，某年署大縣，某年實授，某年遷通判，某年遷知府，某年由知府遷布
政，某年遷巡撫，某年遷總督，善自愛，他日知吾言不謬也。」後不再見此叟，其
言亦不驗。然細較生平，則所謂知縣，乃由拔貢得戶部七品官也；所謂調署大縣，
乃庶吉士也；所謂實授，乃編修也；所謂通判，乃中允也；所謂知府，乃侍讀學士
也；所謂布政使，乃內閣學士也；所謂巡撫，乃工部侍郎也。品秩皆符，其年亦皆
符，特內外異途耳。是其言驗而不驗，不驗而驗，惟未知總督如何。後公以其年拜
禮部尚書，品秩仍符，按推算干支，或奇驗，或全不驗，或半驗半不驗。余嘗於聞
見最確者，反覆深思，八字貴賤貧富，特大略如是，其間乘除盈縮，略有異同。無
錫鄒小山先生夫人與安州陳密山先生夫人，八字干支並同。小山先生官禮部侍郎，
密山先生官貴州布政使，均二品也，論爵，布政不及侍郎之尊；論祿，則侍郎不及
布政之厚，互相補矣。二夫人並壽考。陳夫人早寡，然晚歲康強安樂；鄒夫人白首
齊眉，然晚歲喪子，家計亦薄，又相補矣。此或疑地有南北，時有初正也。余第六
姪與奴子劉雲鵬，生時祇隔一牆，兩窗相對，兩兒並落蓐啼，非惟時同刻同，乃至
分秒亦同。姪至十六歲而夭，奴子今尚在，豈非此命所賦之祿，只有此數：姪生長
富貴，消耗先盡；奴子生長貧賤，消耗無多，祿尚未盡耶？盈虛消息，理固如斯，
俟知命者更詳之。

曾伯祖光吉公，康熙初官鎮番守備，云有李太學妻，恒虐其妾，怒輒褫下衣鞭
之，殆無虛日。里有老媼能入冥，所謂走無常者是也，規其妻曰：「娘子與是妾有
夙冤，然應償二百鞭耳。今妒心熾盛，鞭之殆過十餘倍，又負彼債矣。且良婦受刑
，雖官法不褫衣，娘子必使裸露以示辱，事太快意，則干鬼神之忌。娘子與我厚，
竊見冥籍，不敢不相聞。」妻哂曰：「死媼謾語，欲我禳解取錢耶？」會經略莫落
，遘王輔臣之變，亂黨蠭起，李歿於兵。妾為副將韓公所得，喜其明慧，寵專房，
韓公無正室，家政遂操於妾。妻為賊所掠，賊破被俘，分賞將士，恰歸韓公。妾蓄
以為婢，使跪於堂而語之曰：「爾能受我指揮，每日晨起，先跪妝臺前，自褫下衣
，伏地受五鞭，然後供役，則貸爾命。否則爾為賊黨妻，殺之無禁，當寸寸臠爾，
飼犬豕。」妻憚死失志，叩首願遵教，然妾不欲其遽死，鞭不甚毒，俾知痛楚而已
，年餘乃以他疾死。計其鞭數適相當。此婦真頑鈍無恥哉。亦鬼神所忌，陰奪其魄
也。此事韓公不自諱，且舉以明果報，故人知其詳。韓公又言：「此猶顯易其位也
。明季嘗游襄鄧間，與術士張鴛湖同舍，鴛湖稔知居停主人妻虐妾太甚，積不平，
私語曰：『道家有借形法，幾修煉未成，氣血已衰，不能還丹者，則借一壯盛之軀
，乘其睡與之互易。吾嘗受此法，姑試之。』次日，其家忽聞妻在妾房語，妾在妻
房語。比出戶，則作妻語者妾，作妾語者妻也。妾得妻身，但默坐；妻得妾身，殊
不甘。紛紜爭執，親族不能判。鳴之官，官怒為妖妄，笞其夫，逐出，皆無可如何
。然據形而論，妻實是妾。不在其位，威不能行，竟分宅各居而終。此事尤奇也。
」

相傳有位塾師，夏夜月明，率門人納涼河間獻王祠外田塍上，因共講《三百篇
》擬題，音琅琅如鐘鼓，又令小兒誦《孝經》，誦已復講。忽舉首見祠門雙古柏下
，隱隱有人，試近之，形狀頗異，知為神鬼。然私念此獻王祠前，決無妖魅。前問
姓名，曰：「毛萇、貫長卿、顏芝，因謁王至此。」塾師大喜，再拜請授經義。毛
貫並曰：「君所講話已聞，都非我輩所解，無從奉答。」塾師又拜曰：「《詩》義
深微，難授下愚。請顏先生一講《孝經》可乎？」顏回面向內曰：「君小兒所誦，
漏落顛倒，全非我所傳本。我亦無可著語處。」俄聞傳王教曰：「門外似有人醉語
，聒耳已久，可驅之去。」余謂此與愛堂先生所言學究遇冥吏事，皆博雅之士，造
戲語以詬俗儒也。然亦空穴來風，桐乳來巢乎？

先姚安公性嚴峻，門無雜賓。一日與一襤褸人對語，呼余兄弟與為禮，曰：「
此宋曼殊曾孫，不相聞久矣，今乃見之。明季兵亂，汝曾祖年十一，流離戈馬間，
賴宋曼殊得存也。」乃為委曲謀生計，因戒余兄弟曰：「義所當報，不必談因果，
然因果實亦不爽。昔某公受人再生恩，富貴後，視其子孫零替，漠如陌路。後病困
，方服藥，恍惚見其人手授二札，皆未封。視之，則當年乞救書也，覆杯於地，曰
：『吾死晚矣。』是夕卒。」

宋按察蒙泉言，某公在明為諫官，嘗扶乩問壽數，仙判某年某月某日當死，計
期不遠，恒悒悒，屆期乃無恙。後入本朝，至九列。適同僚家扶乩，前仙又降，某
公叩以所判無驗，又判曰：「君不死，我奈何？」某公俯仰沉思，忽命駕去，蓋所
判正甲申三月十九日也。

沈椒園先生為鼇峰書院山長時，見示高邑趙忠毅公舊硯，額有「東方未明之硯
」六字，背有銘曰：「殘月熒熒，太白睒睒，雞三號，更五點，此時拜疏擊大奄，
事成策汝功，不成同汝貶。」蓋劾魏忠賢時用此硯草疏也。末有小字一行題「門人
王鐸書」。此行遺未鐫，而黑痕深入石骨，乾則不見。取水濯之，則五字炳然。相
傳初令王鐸書此銘，未及鐫而難作，後在戍所乃鐫之，語工勿鐫此一行。然閱一百
餘年，滌之不去，其事頗奇。或曰：「忠毅嫉惡嚴。漁洋山人筆記稱鐸人品日下，
書品亦日下。然則忠毅先有所見矣，削其名，擯之也。滌之不去，欲著其嘗為忠毅
所擯也。」天地鬼神，恒於一事偶露其巧，使人知警，是或然歟。

乾隆庚午，官庫失玉器，勘諸苑戶，苑戶常明對簿時，忽作童子聲曰：「玉器
非所竊，人則真所殺，我即所殺之魂也。」問官大駭，移送刑部。姚安公時為江蘇
司郎中，與余公文儀等同鞫之，魂曰：「我名二格，年十四，家在海淀，父曰李星
望。前歲上元，常明引我觀燈歸，夜深人寂，常明戲調我，我方力拒，且言歸當訴
諸父，常明遂以衣帶勒我死，埋河岸下。父疑常明匿我，控諸巡城，送刑部，以事
無左證，議別緝真凶。我魂恒隨常明行，但相去四五尺，即覺熾如烈燄，不得近。
後熱稍減，漸近至二三尺，又漸近至尺許。昨乃都不覺熱，始得附之。」又言：「
初訊時，魂亦隨之刑部，指其門，乃廣西司。」按所言月日，果檢得舊案。問其屍
，云在河岸第幾柳樹旁，掘之亦得，尚未壞。呼其父使辨識，長慟曰：「吾兒也。
」以事雖幻杳，而證驗皆真，且訊問時呼常明名，則忽似夢醒，作常明語；呼二格
名，則忽似昏醉，作二格語。互辯數四，始款伏。又父子絮語家事，一一分明，獄
無可疑，乃以實狀上聞。論如律。命下之日，魂喜甚，本賣糕為活，忽高唱賣糕一
聲，父泣曰：「久不聞此，宛然生時聲也。」問兒當何往，曰：「吾亦不知，且去
耳。」自是再問常明，不復作二格語矣。

南皮張副使受長，官河南開歸道時，夜閱一讞牘，沉吟自語曰：「自剄死者，
刀痕當入重而出輕，今入輕出重，何也？」忽聞背後太息曰：「公尚解事。」回顧
無一人，喟然曰：「甚哉！治獄可畏也。此幸不誤，安保他日不誤耶？」逐移疾而
歸。

先叔母高宜人之父，諱榮祉，官山西陵川令。有一舊玉馬，質理不甚白潔，而
血浸斑斑，斲紫檀為座，承之，恒置几上。其前足本為雙跪欲起之形，一日左足忽
伸出於座外。高公大駭，閣署傳視，曰：「此物程朱不能格也。」一館賓曰：「凡
物歲久則為妖。得人精氣多，亦能為妖，此理易明，無足怪也。」眾議碎之，猶豫
未決。次日仍屈還故形。高公曰：「是真有知矣。」投熾爐中，似微有呦呦聲，後
無他異。然高氏自此漸式微。高宜人云：「此馬鍛三日，裂為兩段，尚及見其半身
。」又武清王慶垞曹氏廳柱，忽生牡丹二朵，一紫一碧，瓣中脈絡如金絲，花葉葳
蕤。越七八日乃萎落，其根從柱而出，紋理相連，近柱二寸許，尚是枯木，以上乃
漸青。先太夫人，曹氏甥也，小時親見之。咸曰瑞也，外祖雪峰先生曰：「物之反
常者為妖，何瑞之有！」曹氏亦式微。

先外祖母言，曹化淳死，其家以前明玉帶殉。越數年，墓前恒見一白蛇。後墓
為水齧，棺壞朽。改葬之日，他珍物俱在，視玉帶則亡矣。蛇身節節有紋，尚似帶
形，豈其悍鷙之魄，托玉而化歟？

外祖張雪峰先生，性高潔，書室中几硯精嚴，圖史整肅，恒鐍其戶，必親至乃
開。院中花木翳如，莓苔綠縟，僮婢非奉使令，亦不敢輕蹈一步。舅氏健亭公，年
十一二時，乘外祖他出，私往院中樹下納涼。聞室內似有人行，疑外祖已先歸，屏
息從窗隙窺之，見竹椅上坐一女子，靚妝如畫。椅對面一大鏡，高可五尺，鏡中之
影，乃是一狐。懼弗敢動，竊窺所為。女子忽自見其影，急起繞鏡，四圍呵之，鏡
昏如霧。良久歸坐，鏡上呵跡亦漸消。再視其影，則亦一好女子矣。恐為所見，躡
足而歸。後私語先姚安公。姚安公嘗為諸孫講《大學．修身》章，舉是事曰：「明
鏡空空，故物無遁影。然一為妖氣所翳，尚失真形，況私情偏倚，先有所障者乎？
」又曰：「非惟私情為障，即公心亦為障。正人君子，為小人乘其機而反激之，其
固執決裂，有轉致顛倒是非者。昔包孝肅之吏，陽為弄權之狀，而應杖之囚，反不
予杖，是亦妖氣之翳鏡也。故正心誠意，必先格物致知。」

有賣花老婦言，京師一宅近空圃，圃故多狐。有麗婦夜逾短垣與鄰家少年狎，
懼事泄，初詭托姓名，歡昵漸洽，度不相棄，乃自冒為圃中狐女。少年悅其色，亦
不疑拒。久之，忽婦家屋上，擲瓦罵曰：「我居圃中久，小兒女戲拋磚石，驚動鄰
里或有之，實無冶蕩蠱惑事。汝奈何污我？」事乃泄。異哉，狐媚恒托於人，此婦
乃托於狐。人善媚者比之狐，此狐乃貞於人。

有游士以書畫自給，在京師納一妾，甚愛之。或遇宴會，必袖果餌以貽，妾亦
甚相得。無何病革，語妾曰：「吾無家，汝無歸；吾無親屬，汝無依；吾以筆墨為
活，吾死，汝琵琶別抱，勢也，亦理也。吾無遺債累汝，汝亦無父母兄弟掣肘，得
行己志。可勿受錙銖聘金，但與約，歲時許汝祭我墓，則吾無恨矣。」妾泣受教，
納之者亦如約，又甚愛之。然妾恒鬱鬱憶舊恩，夜必夢故夫同枕席，睡中或妮妮囈
語。夫覺之，密延術士鎮以符籙，夢語止而病漸作，馴至綿惙。臨歿，以額叩枕曰
：「故人情重，實不能忘，君所深知，妾亦不諱。昨夜又見夢曰：『久被驅遣，今
得再來，汝病如是，何不同歸？』已諾之矣。能邀格外之惠，還妾屍於彼墓，當生
生世世，結草銜環。不情之請，惟君圖之。」語訖奄然。夫亦豪士，慨然曰：「魂
已往矣，留此遺蛻何為？楊越公能合樂昌之鏡，吾不能合之泉下乎！」竟如所請。
此雍正甲寅乙卯間事。余時年十一二，聞人述之，而忘其姓名。余謂：「再嫁，負
故夫也；嫁而有二心，負後夫也。此婦進退無據焉。」何子山先生亦曰：「憶而死
，何如殉而死乎？」何勵庵先生則曰：「《春秋》責備賢者，未可以士大夫之義，
律兒女子，哀其遇可也，憫其志可也。」

屠者許方，嘗擔酒二罌夜行，倦息大樹下。月明如晝，遠聞嗚嗚聲，一鬼自叢
墓中出，形狀可怖。乃避入樹後，持擔以自衛。鬼至罌前，躍舞大喜，遽開飲。盡
一罌，尚欲開其第二罌，緘甫半啟，已頹然倒矣。許恨甚，且視之似無他技，突舉
擔擊之，如中虛空，因連與痛擊，漸縱馳委地，化濃煙一聚。恐其變幻，更捶百餘
，其煙平鋪地面，漸散漸開，痕如淡墨，如輕縠，漸愈散愈薄，以至於無。蓋已澌
滅矣。余謂：「鬼，人之餘氣也。氣以漸而消，故《左傳》稱新鬼大，故鬼小。世
有見鬼者，而不聞見羲軒以上鬼，消已盡也。酒散氣者也，故醫家行血發汗、開鬱
驅寒之藥，皆治以酒。此鬼以僅存之氣，而散以滿罌之酒，盛陽鼓蕩，蒸鑠微陰，
其消盡也固宜。是澌滅於醉，非澌滅於棰也。」聞是事時，有戒酒者曰：「鬼善幻
，以酒之故，至臥而受捶；鬼本人所畏，以酒之故，反為人所困，沉湎者念哉。」
有耽酒者曰：「鬼雖無形而有知，猶未免乎喜怒哀樂之心，今冥然醉臥，消歸烏有
，反其真矣。」酒中之趣，莫深於是。佛氏以涅槃為極樂，營營者惡乎知之。《莊
子》所謂此亦一是非，彼亦一是非歟。

獻縣田家，牛產麟，駭而擊殺。知縣劉徵廉收葬之，刊碑曰：「見麟郊。」劉
固良吏，此舉何陋也。麟本仁獸，實非牛種。犢之麟而角，雷雨時蛟龍所感耳。

董文恪公未第時，館於空宅，云常見怪異。公不信，夜篝燈以待。三更後，陰
風颯然，庭戶自啟，有似人非人數輩，雜癆擁入。見公大駭曰：「此屋有鬼！」皆
狼狽奔出。公持梃逐之，又相呼曰：「鬼追至，可急走。」爭逾牆去。公恒言及，
自笑曰：「不識何以呼我為鬼？」故城賈漢恒，時從公受經，因舉《太平廣記》載
野叉欲啖哥舒翰妾屍，翰方眠側，野叉相語曰：「貴人在此，奈何？」翰自念：「
呼我為貴人，擊之當無害。」遂起擊之，野叉逃散。「鬼貴音近，或鬼呼先生為貴
人，先生聽未審也？」公莞然曰：「其然。」

庚午秋，買得《埤雅》一部，中折疊綠箋一片，上有詩曰：「愁煙低冪朱扉雙
，酸風微戛玉女窗。青燐隱隱出古壁，土花蝕斷黃金釭。」「草根露下陰蟲急，夜
深悄映芙蓉立。濕螢一點過空塘，幽光照見殘紅泣。」末題：「靚雲仙子降壇詩，
張凝敬錄。」蓋扶乩者所書。余謂此鬼詩，非仙子詩也。

滄州張鉉耳先生，夢中作一絕句曰：「江上秋潮拍岸生，孤舟夜泊近三更。朱
樓十二垂楊遍，何處吹簫伴月明。」自跋云：「夢如非想，如何成詩；夢如是想，
平生未到江南，何以落想至此？莫明其故，姑錄存之。桐城姚別峰，初不相識，新
自江南來，晤於李銳巔家，所刻近作，乃有此詩。問其年月，則在余夢後歲餘。開
篋出舊稿示之，共相駭異。」世間真有不可解事！宋儒事事言理，此理從何處推求
耶？」又海陽李漱六，名承芳，余丁卯同年也。余聽事掛淵明採菊圖，是藍田叔畫
。董曲江曰：「一何神似李漱六？」余審視信然。後漱六公車入都，乞此畫去，云
：「平生所作小照，都不及此。」此事亦不可解。

景城西偏，有數荒塚，將平矣。小時過之，老僕施祥指曰：「是即周某子孫，
以一善延三世者也。蓋前明崇禎末，河南山東大旱蝗，草根木皮皆盡，乃以人為糧
。官吏弗能禁，婦女幼孩，反接鬻於市，謂之菜人。屠者買去，如刲羊豕。周氏之
祖，自東昌商販歸，至肆午餐，屠者曰：『肉盡，請少待。』俄見曳二女子入廚下
，呼曰：『客待久，可先取一蹄來。』急出止之，聞長號一聲，則一女已生斷右臂
，宛轉地上；一女戰慄無人色。見周，並哀呼，一求速死，一求救。周惻然心動，
並出資贖之。一無生理，急刺其心死；一攜歸，因無子，納為妾，竟生一男，右臂
有紅絲，自腋下繞肩胛，宛然斷臂女也。後傳三世乃絕。皆言周本無子，此三世乃
一善所延云。」

青縣農家少婦，性輕佻，隨其夫操作，形影不離。互相對嬉笑，不避忌人，或
夏夜並宿瓜圃中。皆薄其冶蕩。然對他人，則面如寒鐵。或私挑之，必峻拒。後遇
劫盜，身受七刃，猶詬詈，卒不污而死。又皆驚其貞烈，老儒劉君琢曰：「此所謂
質美而未學也，惟篤於夫婦，故矢死不二；惟不知禮法，故情慾之感，介於儀容，
燕昵之私，形於動靜。」辛彤甫先生曰：「程子有言，凡避嫌者，皆中不足。此婦
中無他腸，故坦然逕行不自疑。此其所以能守死也。彼好立崖岸者，吾見之矣。」
先姚安公曰：「劉君正論，辛君有激之言也。」後其夫夜守豆田，獨宿團焦中，忽
見婦來，嬿婉如平日，曰：「冥官以我貞烈，判來生中乙榜，官縣令，我念君不欲
往，乞辭官祿為遊魂，長得隨君，冥官哀我，許之矣。」夫為感泣，誓不他偶。自
是晝隱夜來，幾二十載。兒童或亦窺見之。此康熙末年事，姚安公能舉其姓名居址
，今忘矣。

獻縣老儒韓生，性剛正，動必遵禮，一鄉推祭酒。一日得寒疾，恍惚間，一鬼
立前曰：「城隍神喚。」韓念數盡當死，拒亦無益，乃隨去。至一官署，神檢籍曰
：「以姓同，誤矣。」杖其鬼二十，使送還。韓意不平，上請曰：「人命至重，神
奈何遣憒憒之鬼，致有誤拘。倘不檢出，不竟枉死耶？聰明正直之謂何！」神笑曰
：「謂汝倔強，今果然。夫天行不能無歲差，況鬼神乎？誤而即覺，是謂聰明；覺
而不迴護，是謂正直，汝何足以知之。念汝言行無玷，姑貸汝。後勿如是躁妄也。
」霍然而蘇。韓章美云。

先祖有小奴，名大月，年十三四，嘗隨村人罩魚河中，得一大魚，長幾二尺。
方手舉以示眾，魚忽撥刺掉尾，擊中左頰，仆水中。眾怪其不起，試扶之，則血縷
浮出。有破碗在泥中，鋒銛如刃，刺其太陽穴矣。先是其母夢是奴為人執縛俎上，
屠割如羊豕，似尚有餘恨，醒而惡之，恒戒以毋與人鬥，不虞乃為魚所擊。佛氏所
謂夙生中負彼命耶。

劉少宗伯青垣言：「有中表涉元稹會真之嫌者，女有孕，為母所覺，飾言夜恒
有巨人來，壓體甚重，而色黝黑。母曰：『是必土偶為妖也。』授以彩絲，於來時
陰繫其足，女竊付所歡，繫關帝祠周將軍足上。母物色得之，撻其足幾斷。後復密
會，忽見周將軍擊其腰，男女並僵臥不能起。」皆曰：「污蔑神明之報也。」夫專
其利而移禍於人，其術巧矣。巧者造物之所忌，機械萬端，反而自及，天道也。神
惡其嶮巇，非惡其污蔑也。

揚州羅兩峰，目能視鬼，曰：「凡有人處皆有鬼。其橫亡厲鬼，多年沉滯者，
率在幽房空宅中，是不可近，近則為害；其憧憧往來之鬼，午前陽盛，多在牆陰，
午後陰盛，則四散遊行，可穿壁而過，不由門戶，遇人則避路，畏陽氣也，是隨處
有之，不為害。」又曰：「鬼所聚集，恒在人煙密簇處，僻地曠野，所見殊稀。喜
圍繞廚灶，似欲近食氣。又喜入溷廁，則莫明其故。或取人跡罕到耶？」所畫有《
鬼趣圖》，頗疑其以意造作，中有一鬼，首大於身幾十倍，尤似幻妄。然聞先姚安
公言，瑤涇陳公，嘗夏夜掛窗臥。窗廣一丈，忽一巨面窺窗，闊與窗等，不知其身
在何處，急掣劍刺其左目，應手而沒。對窗一老僕亦見，云從窗下地中湧出，掘地
丈餘，無所睹而止。是果有此種鬼矣。茫茫昧昧，吾烏乎質之。

奴子劉四，壬辰夏乞假歸省，自御牛車載其婦。距家三四十里，夜將半，牛忽
不行，婦車中驚呼曰：「有一鬼！首大如甕，在牛前！」劉四諦視，則一短黑婦人
，首戴一破雞籠，舞且呼曰：「來！來！」懼而回車，則又躍在牛前呼：「來！來
！」如是四面旋繞，遂至雞鳴。忽立而笑曰：「夜涼無事，借汝夫婦消遣耳。偶相
戲，我去後，慎勿詈我，詈則我復來。雞籠是前村某家物，附汝還之。」語訖，以
雞籠擲車上去。天曙抵家，夫婦並昏昏如醉。婦不久病死，劉四亦流落無人狀。鬼
蓋乘其衰氣也。

景城有劉武周墓，獻縣誌亦載。按武周山後馬邑人，墓不應在是，疑為隋劉炫
墓。炫景城人，一統志載其墓在獻縣東八十里。景城距城八十七里，約略當是也。
舊有狐居之，時或戲嬲醉人。里有陳雙，酒徒也。聞之憤曰：「妖獸敢爾！」詣墓
所，且數且詈。時耘者滿野，皆見其父怒坐墓側，雙跳踉叫號，竟前呵曰：「爾何
醉至此，乃詈爾父？」雙凝視，果父也，大怖叩首。父逕趨歸。雙隨而哀乞，追及
於村外，方伏地陳說。忽婦媼環繞，嘩笑曰：「陳雙何故跪拜其妻？」雙仰視，又
果妻也，愕而癡立。妻亦逕趨歸。雙惘惘至家，則父與妻實未嘗出，方知皆狐幻化
戲之也。慚不出戶者數日，聞者無不絕倒。余謂雙不詈狐，何至遭狐之戲？雙有自
取之道焉；狐不嬲人，何至遭雙之詈？狐亦有自取之道焉。顛倒糾纏，皆緣一念之
妄起。故佛言一切眾生，慎勿造因。

方桂，烏魯木齊流人子也，言嘗牧馬山中，一馬忽逸去，躡蹤往覓，隔嶺聞嘶
聲，甚厲。尋聲至一幽谷，見數物，似人似獸，周身鱗皴，斑駁如古松，髮蓬蓬如
羽葆，目睛突出，色純白，如嵌二雞卵，共按馬生齧其肉。牧人多攜銃自防，桂故
頑劣，因升樹放銃，物悉入深林去。馬已半軀被啖矣。後不再見，迄不知為何物也
。

芮庶子鐵崖，宅中一樓，有狐居其上。恒鐍之。狐或夜於廚下治饌，齋中宴客
，家人習見亦不訝。凡盜賊火燭，皆能代主人呵護，相安已久。後鬻宅於李學士廉
衣，廉衣素不信妖妄，自往啟視，則樓上三楹，潔無纖塵。中央一片如席大，藉以
木板，整齊如几榻，餘無所睹。時方修築，因並毀其樓，使無可據，亦無他異。迨
甫落成，突然烈燄四起，頃刻無寸椽。而鄰屋苫草，無一莖被爇。皆曰狐所為。劉
少宗伯青垣曰：「此宅自當是日焚耳。如數不當焚，狐安敢縱火？」余謂：「妖魅
能一一守科律，則天無雷霆之誅矣。王法禁殺人，不敢殺者多，殺人抵罪者亦時有
。是固未可知也。」

王少司寇蘭泉言：「夢午塘提學江南時，署後有高阜，恒夜見光怪，云有一雉
一蛇居其上，皆歲久，能為魅。午塘少年盛氣，集鍤畚平之。眾猶豫不舉手，午塘
方怒督，忽風飄片席蒙其首，急撤去，又一片蒙之，皆署中涼蓬上物也。午塘覺其
異，乃輟役，今尚巋然存。」

老僕魏哲聞其父言，順治初有某生者，距余家八九十里，忘其姓名，與妻先後
卒。越三四年，其妾亦卒。適其家傭工人，夜行避雨，宿東嶽祠廊下，若夢非夢，
 見某生荷校立庭前，妻妾隨焉。有神衣冠類城隍，磬折對嶽神語曰：「某生污二人
，有罪；活二命，亦有功，合相抵。」嶽神怫然曰：「二人畏死忍恥，尚可貸。某
生活二人，正為欲污二人，但宜科罪，何云功罪相抵也？」揮之出。某生及妻妾亦
隨出。悸不敢語，天曙歸告家人，皆不能解。有舊僕泣曰：「異哉，竟以此事被錄
乎！此事惟吾父子知之，緣受恩深重，誓不敢言。今已隔兩朝，始敢追述。兩主母
皆實非婦人也。前明天啟中，魏忠賢殺裕妃，其位下宮女內監，皆密捕送東廠，死
甚慘。有二內監，一曰福來，一曰雙桂，亡命逃匿。緣與主人曾相識，主人方商於
京師，夜投焉。主人引入密室，吾穴隙私窺。主人語二人曰：『君等聲音笑貌，在
男女之間，與常人稍異，一出必見獲；若改女裝，則物色不及。然兩無夫之婦，寄
宿人家，形跡可疑，亦必敗。二君身已淨，本無異婦人，肯屈意為我妻妾，則萬無
一失矣。』二人進退無計，沉思良久，並曲從。遂為辦女飾，鉗其耳，漸可受珥。
並市軟骨藥，陰為纏足，越數月，居然兩好婦矣。乃車載還家，詭言在京所娶。二
人久在宮禁，並白皙溫雅，無一毫男子狀。又其事迥出意想外，竟無覺者。但訝其
不事女紅，為恃寵驕惰耳。二人感主人再生恩，故事定後亦甘心偕老。然實巧言誘
脅，非哀其窮，宜司命之見譴也。」信乎？人可欺，鬼神不可欺哉！

乾隆己卯，余典山西鄉試，有兩卷皆中式矣。一定四十八名，填草榜時，同考
官萬泉呂令瀶，誤收其卷於衣箱，竟覓不可得；一定五十三名，填草榜時，陰風滅
燭者三四，易他卷乃已。揭榜後拆視彌封，失卷者范學敷，滅燭者李騰蛟也。頗疑
二生有陰譴。然庚辰鄉試，二生皆中試。范仍四十八名，李於辛丑成進士。乃知科
名有命，先一年亦不得。彼營營者何為耶？即求而得之，亦必其命所應有，雖不求
亦得也。

先姚安公言，雍正庚戌會試，與雄縣湯孝廉同號舍。湯夜半忽見披髮女鬼，搴
簾手裂其卷，如蛺蝶亂飛。湯素剛正，亦不恐怖，坐而問之曰：「前生吾不知，今
生則實無害人事，汝胡為來者？」鬼愕眙卻立曰：「君非四十七號耶？」曰：「吾
四十九號。」蓋有二空舍，鬼除之未數也。諦視良久，作禮謝罪而去。斯須間，四
十七號喧呼某甲中惡矣。此鬼殊憒憒，湯君可謂無妄之災。幸其心無愧怍，故倉卒
間敢與詰辯，僅裂一卷耳。否亦殆哉。

顧員外德懋，自言為東嶽冥官。余弗深信也。然其言則有理。曩在裘文達公家
，嘗謂余曰：「冥司重貞婦，而亦有差等。或以兒女之愛，或以田宅之豐，有所繫
戀而弗去者，下也；不免情慾之萌，而能以禮義自克者，次也；心如枯井，波瀾不
生，富貴亦不睹，饑寒亦不知，利害亦不計者，斯為上矣。如是者千百不得一，得
一則鬼神為起敬。一日，喧傳節婦至，冥王改容，冥官皆振衣佇迓，見一老婦儽然
來，其行步步漸高，如躡階級。比到，則竟從殿脊上過，莫知所適，冥王憮然曰：
『此已生天，不在吾鬼籙中矣。』」又曰：「賢臣亦三等：畏法度者為下；愛名節
者為次；乃心王室，但知國計民生，不知禍福毀譽者為上。」又曰：「冥司惡躁競
。謂種種惡業，從此而生，故多困躓之，使得不償失。人心愈巧，則鬼神之機亦愈
巧。然不甚重隱逸，謂天地生才，原期於世事有補，人人為巢許，則至今洪水橫流
，並掛瓢飲犢之地，亦不可得矣。」又曰：「陰律如《春秋》責備賢者，而與人為
善。君子偏執害事，亦錄以為過；小人有一事利人，亦必予以小善報。世人未明此
義，故多疑因果或爽耳。」

內閣學士永公，諱寧，嬰疾，頗委頓。延醫診視，未遽癒，改延一醫，索前醫
所用藥帖，弗得。公以為小婢誤置他處，責使搜索，云不得且笞汝。方倚枕憩息，
恍惚有人跪燈下曰：「公勿笞婢，此藥帖小人所藏。小人即公為臬司時平反得生之
囚也。」問：「藏藥帖何意？」曰：「醫家同類皆相忌，務改前醫之方，以見所長
。公所服藥不誤，特初試一劑，力尚未至耳。使後醫見方，必相反以立異，則公殆
矣。所以小人陰竊之。」公方昏悶，亦未思及其為鬼。稍頃始悟，悚然汗下，乃稱
前方已失，不復記憶，請後醫別疏方。視所用藥，則仍前醫方也。因連進數劑，病
霍然如失。公鎮烏魯木齊日，親為余言之，曰：「此鬼可謂諳悉世情矣！」

族叔楘庵言，肅寧有塾師，講程朱之學。一日，有遊僧乞食於塾外，木魚琅琅
，自辰逮午不肯息。塾師厭之，自出叱使去，且曰：「爾本異端，愚民或受爾惑耳
。此地皆聖賢之徒，爾何必作妄想！」僧作禮曰：「佛之流而募衣食，猶儒之流而
求富貴也。同一失其本來，先生何必定相苦？」塾師怒，自擊以夏楚。僧振衣起曰
：「太惡作劇。」遺布囊於地而去。意必復來，暮竟不至。捫之，所貯皆散錢，諸
弟子欲探取。塾師曰：「俟其久而不來，再為計。然須數明，庶不爭。」甫啟囊，
則群蜂坌湧，螫師弟面目盡腫，號呼撲救。鄰里咸驚問，僧忽排闥入曰：「聖賢乃
謀匿人財耶？」提囊逕行。臨出，合掌向塾師曰：「異端偶觸忤聖賢，幸見恕。」
觀者粲然。或曰幻術也，或曰塾師好辟佛，見僧輒詆。僧故置蜂於囊以戲之。楘庵
曰：「此事余目擊。如先置多蜂於囊，必有蠕動之狀，見於囊外。爾時殊未睹也。
云幻術者為差近。」

朱青雷言，有避仇竄匿深山者，時月白風清，見一鬼徙倚白楊下，伏不敢起。
鬼忽見之曰：「君何不出？」栗而答曰：「吾畏君。」鬼曰：「至可畏者莫若人，
鬼何畏焉？使君顛沛至此者，人耶鬼耶？」一矣而隱。余謂此青雷有激之寓言也。

都察院庫中有巨蟒，時或夜出。余官總憲時，凡兩見。其蟠跡著塵處，約廣二
寸餘，計其身當橫徑五寸。壁無罅，門亦無罅，窗櫺闊不及二寸，不識何以出入。
大抵物久則能化形，狐魅能自窗隙往來，其本形亦非窗隙所容也。堂吏云，其出應
休咎，殊無驗。神其說耳。