國風

周南

1.  關睢
關關雎鳩、在河之洲。
窈宨淑女、君子好逑。

參差荇菜、左右流之。
窈宨淑女、寤寐求之。
求之不得、寤寐思服。
悠哉悠哉、輾轉反側。

參差荇菜、左右采之。
窈宨淑女、琴瑟友之。
參差荇菜、左右芼之。
窈宨淑女、 鍾鼓樂之。

2.  葛覃
葛之覃兮、施于中谷。
維葉萋萋、黃鳥于飛。
集于灌木、其鳴喈喈。

葛之覃兮、施于中谷。
維葉莫莫、是刈是濩。
為絺為綌、服之無斁。

言告師氏、言告言歸。
薄污我私、薄澣我衣。
害澣害否、歸寧父母 。

3.   卷耳
采采卷耳、不盈頃筐。
嗟我懷人、寘彼周行。

陟彼崔嵬、我馬虺隤。
我姑酌彼金罍、維以不永懷。

陟彼高岡、我馬玄黃。
我姑酌彼兕觥、維以不永傷。

陟彼砠矣、我馬瘏矣、我僕痡矣、云何吁矣。

4.  樛木
南有樛木、葛藟纍之。
樂只君子、福履綏之。

南有樛木、葛藟荒之。
樂只君子、福履將之。

南有樛木、葛藟縈之。
樂只君子、福履成之。

5.   螽斯
螽斯羽、詵詵兮。
宜爾子孫、振振兮。

螽斯羽、薨薨兮。
宜爾子孫、繩繩兮。

螽斯羽、揖揖兮。
宜爾子孫、蟄蟄兮。

6.   桃夭
桃之夭夭、灼灼其華。
之子于歸、宜其家室。

桃之夭夭、有蕡其實。
之子于歸、宜其室家。

桃之夭夭、其葉蓁蓁。
之子于歸、宜其家人。

7.  兔罝
肅肅兔罝、椓之丁丁。
赳赳武夫、公侯干城。

肅肅兔罝、施于中逵。
赳赳武夫、公侯好仇。

肅肅兔罝、施于中林。
赳赳武夫、公侯腹心。

8.  芣苡
采采芣苡、薄言采之。
采采芣苡、薄言有之。

采采芣苡、薄言掇之。
采采芣苡、薄言捋之。

采采芣苡、薄言袺之。
采采芣苡、薄言襭之。

9.  漢廣
南有喬木、不可休息。
漢有游女、不可求思。
漢之廣矣、不可泳思。
江之永矣、不可方思。

翹翹錯薪、言刈其楚。
之子于歸、言秣其馬。
漢之廣矣、不可泳思。
江之永矣、不可方思。

翹翹錯薪、言刈其蔞 。
之子于歸、言秣其駒 。
漢之廣矣、不可泳思 。
江之永矣、不可方思 。

10.  汝墳
遵彼汝墳、伐其條枚。
未見君子、惄如調飢。

遵彼汝墳、伐其條肆。
既見君子、不我遐棄。

魴魚赬尾、王室如燬 。
雖則如燬、父母孔邇 。

11.  麟之趾
麟之趾、振振公子。
于嗟麟兮。

麟之定、振振公姓。
于嗟麟兮。

麟之角、振振公族。
于嗟麟兮。

召南

12.  鵲巢
維鵲有巢、維鳩居之。
之子于歸、百兩御之。

維鵲有巢、維鳩方之。
之子于歸、百兩將之。

維鵲有巢、維鳩盈之。
之子于歸、百兩成之。

13.  采蘩
于以采蘩、于沼于沚。
于以用之、公侯之事。

于以采蘩、于澗之中。
于以用之、公侯之宮。

被之僮僮、夙夜在公。
被之祁祁、薄言還歸。

14.  草蟲
喓喓草蟲、趯趯阜螽
未見君子、憂心忡忡。
亦既見止、亦既覯止、我心則降。

陟彼南山、言采其蕨。
未見君子、憂心惙惙。
亦既見止、亦既覯止、我心則說。

陟彼南山、言采其薇。
未見君子、我心傷悲。
亦既見止、亦既覯止、我心則夷。

15.  采蘋
于以采蘋、南澗之濱。
于以采藻、于彼行潦。

于以盛之、維筐及筥。
于以湘之、維錡及釜。

于以奠之、宗室牖下。
誰起尸之、有齊季女。

16.  甘棠
蔽芾甘棠、勿翦勿伐、召伯所茇。

蔽芾甘棠、勿翦勿敗、召伯所憩。

蔽芾甘棠、勿翦勿拜、召伯所說。

17.  行露
厭浥行露、豈不夙夜、謂行多露。

誰謂雀無角、何以穿我屋。
誰謂女無家、何以速我獄。
雖速我獄、室家不足。

誰謂鼠無牙、何以穿我墉。
誰謂女無家、何以速我訟。
雖速我獄、亦不女從。

18.  羔羊
羔羊之皮、素絲五紽。
退食自公、委蛇委蛇。

羔羊之革、素絲五緎。
委蛇委蛇、自公退食。

羔羊之縫、素絲五總。
委蛇委蛇、退食自公。

19.  殷其雷
殷其雷、在南山之陽。
何斯違斯、莫敢或遑。
振振君子、歸哉歸哉。

殷其雷、在南山之側。
何斯違斯、莫敢遑息。
振振君子、歸哉歸哉。

殷其雷、在南山之下。
何斯違斯、莫敢遑處。
振振君子、歸哉歸哉。

20.   摽有梅
摽有梅、其實七兮。
求我庶士、迨其吉兮。

摽有梅、其實三兮。
求我庶士、迨其今兮。

摽有梅、頃筐塈之。
求我庶士、迨其謂之。

21.  小星
嘒彼小星、三五在東。
肅肅宵征、夙夜在公、寔命不同。

嘒彼小星、 維參與昴。
肅肅宵征、抱衾與裯、寔命不猶。

22.  江有汜
江有汜、之子歸、不我以。
不我以、其後也悔。

江有渚、之子歸、不我與。
不我與、其後也處。

江有沱、之子歸、不我過。
不我過、其嘯也歌。

23.  野有死麇
野有死麇、白茅包之。
有女懷春、吉士誘之。

林有樸樕、野有死鹿。
白茅純束、有女如玉。

舒而脫脫兮、無感我帨兮、無使尨也吠。

24.  何彼襛矣
何彼襛矣、唐棣之華。
曷不肅雝、王姬之車。

何彼襛矣、華如桃李。
平王之孫、齊侯之子。

其釣維何、維絲伊緡。
齊侯之子、平王之孫。

25.  騶虞
彼茁者葭、壹發五豝。
于嗟乎騶虞。

彼茁者蓬、壹發五豵。
于嗟乎騶虞。

邶風

26.  柏舟
汎彼柏舟、亦汎其流。
耿耿不寐、如有隱憂。
微我無酒、以敖以遊。

我心匪鑒、不可以茹。
亦有兄弟、不可以據。
薄言往愬、逢彼之怒。

我心匪石、不可轉也。
我心匪席、不可卷也。
威儀棣棣、不可選也。

憂心悄悄、慍于群小。
覯閔既多、受侮不少。
靜言思之、寤辟有摽。

日居月諸、胡迭而微。
心之憂矣、如匪澣衣。
靜言思之、不能奮飛。

27.  綠衣
綠兮衣兮、綠兮黃裏。
心之憂矣、曷維其已。

綠兮衣兮、綠兮黃裳。
心之憂矣、曷維其亡。

綠兮絲兮、女所治兮。
我思古人、俾無訧兮。

稀兮綌兮、淒其以風。
我思古人、實獲我心。

28.  燕燕
燕燕于飛、差池其羽。
之子于歸、遠送于野。
瞻望弗及、泣涕如雨。

燕燕于飛、頡之頏之。
之子于歸、遠于將之。
瞻望弗及、佇立以泣。

燕燕于飛、下上其音。
之子于歸、遠送于南。
瞻望弗及、實勞我心。

仲氏任只、其心塞淵。
終溫且惠、淑慎其身。
先君之思、以勗寡人。

29.  日月
日居月諸、照臨下土。
乃如之人兮、逝不古處。
胡能有定、寧不我顧。

日居月諸、下土是冒。
乃如之人兮、逝不相好。
胡能有定、寧不我報。

日居月諸、出自東方。
乃如之人兮、德音無良。
胡能有定、俾也可忘。

日居月諸、東方自出。
父兮母兮、畜我不卒。
胡能有定、報我不述。

30.  終風
終風且暴、顧我則笑。
謔浪笑敖、中心是悼。

終風且霾、惠然肯來。
莫往莫來、悠悠我思。

終風且曀、不日有曀。
寤言不寐、願言則嚏。

曀曀其陰、虺虺其雷。
寤言不寐、願言則懷。