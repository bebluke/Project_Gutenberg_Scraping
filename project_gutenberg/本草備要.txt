书名: 本草备要
汪昂著

序

余讀本草綱目一書，所載種種藥物，至繁且多，然其中有近世所難得者，有
古方所未用者，藥肆往往不備，雖欲購取而無從，則不如刪削之為愈也。故在少
年時獲覩汪訒庵先生之本草備要，藥味不及三百種，多屬世上經見之品，餘接擯
棄不錄，凡其所錄，則詳述分明。辯論確切。首言藥性氣味，次及所入何經，末
云功用禁忌且加以小註。引證先賢用藥處方之精義，余嘗心折之，竊願世之習醫
者，由當奉之為圭臬也，誠以此書最易學步。體例與李時珍本草從新相似，實居
雷公藥性賦之上，宜其風行宇內，而與先生所作之醫方集解湯頭歌訣附之，俾初
學之所取法，得免望洋之嘆，且取值從廉務求普及，亦區區嘉惠醫林之意云爾是
為序。民國廿四年孟夏下澣江忍庵蔭香識。

凡例

（一）注本草者，當先注病証。不然，病之未明，藥於何有？從前作者罕明斯義
，第云某藥入某經治某病而已。淺術視之，蓋茫如也。唯李氏《綱目》裒集諸家
，附著論說，間及病源；《經疏》因之釋藥而兼釋病，補前人之未備，作後學之
指南。茲集祖述二書，更加增訂，藥性病情，互相闡發，以便資用。若每處皆釋
，則重複煩瑣，反生厭瀆，故前後間見，或因藥論辨，讀者匯觀而統會之可也。

（一）藥品主治，諸家析言者少，統言者多。如治痰之藥，有治燥痰者，有治濕
痰者，諸書第以除痰概之；頭痛之藥，有治內傷頭痛者，有治外感頭痛者，諸書
唯言治頭痛而已。

此皆相反之証，未可混施。舉此二端，其餘可以類推矣﹗又每藥之下，止言某病
宜用，而不言某病忌用，均屬闕略。茲集並加詳注，庶無貽誤。

（一）每藥先辨其氣味形色，次著其所入經絡，乃為發明其功用之中，不能逐款
細注，讀者諒之。

（一）徐之才曰︰藥有宣（上升下行曰宣）、通、補、瀉、澀、滑、燥、濕（濕
即潤也）、輕、重十種，是藥之大體，而《本經》不言，後人未述。凡用藥者審
而詳之，則靡所遺失矣。

（一）是書之作，因閱過伯齡《圍棋四子譜》而師其意。章圍棋之譜，自唐宋至
今，千有餘載。然必如伯齡之譜，有議論，有變換，而後圍棋之妙顯。本草自《
本經》而下，不啻數百千家，然率言其氣味主治，而無義味可尋。必須為之字箋
句釋，明體辨用，而後藥性之功全。蓋士生千載之後，貴能取前人之言，寸衡銖
稱，抉髓掄精，庶幾有集成之益，無缺略之譏也。故拙著《內經》、《本草》、
《方解》、《湯頭》數書，皆另為體裁，別開徑路，以發前賢未竟之旨，啟後人
便易之門。竊謂於醫學頗有闡微廓清之力，讀者倘能鑒別，斯不虛老人之苦心焉
耳﹗

藥性總義

凡藥酸屬木入肝、苦屬火入心、甘屬土入脾、辛屬金入肺、鹹屬水入腎，此五味
之義也。

凡藥青屬木入肝、赤屬火入心、黃屬土入脾、白屬金入肺、黑屬水入腎，此五色
之義也。

凡藥酸者能澀能收、苦者能瀉能燥能堅、甘者能補能和能緩、辛者能散能潤能橫
行、鹹者能下能軟堅、淡者能利竅能滲泄，此五味之用也。

凡藥寒、熱、溫、涼，氣也；酸、苦、甘、辛、鹹，味也。氣為陽，味為陰。氣
濃者陽中之陽，薄者陽中之陰；味濃者陰中之陰，薄者陰中之陽。氣薄則發泄（
發散），濃則發熱（溫燥），味濃則泄（降瀉），薄則通（利竅滲濕）。辛甘發
散為陽，酸苦涌泄為陰，鹹味涌泄為陰，淡味滲泄為陽。輕清升浮為陽，重濁沉
降為陰。陽氣出上竅，陰味出下竅。清陽發腠理，濁陰走五臟。清陽實四肢，濁
陰歸六腑。此陰陽之義也。

凡藥輕虛者浮而升，重實者沉而降。味薄者升而生（象春），氣薄者降而收（象
秋），氣濃者浮而長（象夏），味濃者沉而藏（象冬），味平者化而成（象土）
。氣濃味薄者浮而升，味濃氣薄者沉而降，氣味俱濃者能浮能沉，氣味俱薄者可
升可降。酸鹹無升，辛甘無降，寒無浮，熱無沉，此升降浮沉之義也（李時珍曰
︰升者引之以鹹寒，則沉而直達下焦；沉者引之以酒，則浮而上至巔頂。一物之
中，有根升梢降、生升熟降者，是升降在物亦在人也）。

凡藥根之在土中者，半身以上則上升，半身以下則下降（以生苗者為根，以入土
者為梢。上焦用根，下焦用梢，半身以上用頭，中焦用身，半身以下用梢。雖一
藥而根、梢各別，用之或差，服亦罔效）。藥之為枝者達四肢，為皮者達皮膚，
為心、為乾者內行臟腑。質之輕者上入心、肺，重者下入肝、腎。中空者發表，
內實者攻裡。枯燥者入氣分，潤澤者入血分。此上下內外，各以其類相從也。

凡藥色青、味酸、氣臊、性屬木者，皆入足厥陰肝、足少陽膽經（肝與膽相表裡
，膽為甲木，肝為乙木）；
色赤、味苦、氣焦、性屬火者，皆入手少陰心，手太陽小腸經（心與小腸相表裡
，小腸為丙火，心為丁火）；
色黃、味甘、氣香、性屬土者，皆入足太陰脾、足陽明胃經（脾與胃相表裡，胃
為戊土，脾為己土）；
色白、味辛、氣腥、性屬金者，皆入手太陰肺、手陽明大腸經（肺與大腸相表裡
，大腸為庚金，肺為辛金）；
色黑、味鹹、氣腐、性屬水者，皆入足少陰腎、足太陽膀胱經（腎與膀胱相表裡
，膀胱為壬水，腎為癸水，凡一臟配一腑，腑皆屬陽，故為甲、丙、戊、庚、壬
；臟皆屬陰，故為乙、丁、己、辛、癸也）。

十二經中，惟手厥陰心包、手少陽三焦經無所主，其經通於足厥陰、少陽。厥陰
主血，諸藥入肝經血分者，並入心包；少陽主氣，諸藥入膽經氣分者，並入三焦
。命門相火，散行於膽、三焦、心包絡，故入命門者，並入三焦。此諸藥入諸經
之部分也。

藥有相須者，同類而不可離也（如黃柏、知母、破故紙、胡桃之類）；相使者，
我之佐使也；相惡者，奪我之能也；相畏者，受彼之製也；相反者，兩不可合也
；相殺者，製彼之毒也，此異同之義也。

肝苦急（血燥苦急），急食甘以緩之；肝欲散（木喜條達），急食辛以散之；以
辛補之，以酸瀉之（以散為補，以斂為瀉）。心苦緩（緩則散逸），急食酸以收
之；心欲軟，急食鹹以軟之；以鹹補之（按︰水能克火，然心以下交於腎為補，
取既濟之義也），以甘瀉之。脾苦濕，急食苦以燥之；脾欲緩（舒和），急食甘
以緩之；以甘補之，以苦瀉之。肺苦氣上逆（火旺克金），急食苦以瀉之；肺欲
收，急食酸以收之；以酸補之，以辛泄之。腎苦燥，急食辛以潤之；腎欲堅（堅
固則無狂蕩之患），急食苦以堅之；以苦補之，以鹹瀉之。此五臟補瀉之義也。

風淫於內，治以辛涼，佐以苦甘，以甘緩之，以辛散之（風屬木，辛為金，金能
勝木，故治以辛涼。過辛恐傷真氣，故佐以苦甘，苦勝辛，甘益氣也。木性急，
故以甘緩之。木喜條達，故以辛散之）。熱淫於內，治以鹹寒，佐以苦甘，以酸
收之，以苦發之（水勝火，故治以鹹寒。甘勝鹹，佐之所以防其過，必甘苦者，
防鹹之過，而又以瀉熱氣佐實也。熱淫故以酸收之，熱結故以苦發之），濕淫於
內，治以苦熱，佐以酸淡，以苦燥之，以淡泄之（濕為土氣，苦熱皆能燥濕，淡
能利竅滲濕，用酸者，木能製土也）。火淫於內，治以鹹冷，佐以苦辛，以酸收
之，以苦發之（相火畏火也，故治以鹹冷。辛能滋潤，酸能收斂，苦能泄熱，或
從其性而升發之也）。燥淫於內，治以苦溫，佐以甘辛，以苦下之（燥屬金，苦
屬火，火能勝金，故治以苦溫。甘能緩，辛能潤，苦能下，故以為佐也）。寒淫
於內，治以甘熱，佐以苦辛，以鹹瀉之，以辛潤之，以苦堅之（土能製水，熱能
勝寒，故治以甘熱。苦而辛，亦熱品也。傷寒內熱者，以鹹瀉之。內燥者，以辛
潤之。苦能瀉熱而堅腎，瀉中有補也）。此六淫主治各有所宜，故藥性宜明而施
用貴審也。

人之五臟應五行，金、木、水、火、土，子母相生。經曰︰虛則補其母，實則瀉
其子。

又曰︰子能令母實。如腎為肝母，心為肝子，故入肝者，並入腎與心；肝為心母
，脾為心子，故入心者，並入肝與脾；心為脾母，肺為脾子，故入脾者，並入心
與肺；脾為肺母，腎為肺子，故入肺者，並入脾與腎；肺為腎母，肝為腎子，故
入腎者，並入肺與肝。此五行相生，子母相應之義也。

酸傷筋（斂則筋縮），辛勝酸；苦傷氣（苦能瀉氣），鹹勝苦；甘傷肉，酸勝甘
；辛傷皮毛（疏散腠理），苦勝辛；鹹傷血（鹹能滲泄），甘勝鹹。此五行相克
之義也。

酸走筋，筋病毋多食酸，筋得酸，則拘攣收引益甚也。苦走骨，骨病毋多食苦；
骨得苦，則陰益甚重而難舉也。甘走肉，肉病毋多食甘，肉得甘，則壅氣臚腫益
甚也。辛走氣，氣病毋多食辛，氣得辛，則散而益虛也。鹹走血，血病毋多食鹹
，血得鹹，則凝澀而口渴也（鹹能滲泄津液）。此五病之所禁也。

多食鹹，則脈凝泣（澀同）而變色（脈即血也，心合脈，水克水）。多食苦，則
皮槁而毛拔（肺合皮毛，火克金）。多食辛，則筋急而爪枯（肝合筋，爪者筋之
余。為金克木，按肝喜散，故辛能補肝，惟多則為害）。多食酸，則肉胝 而唇
揭（脾合肉，其華在唇，水克土，胝音支，皮濃也）。多食甘，則骨痛而發落（
腎合骨，其華在發，土克水）。此五味之所傷也。

藥之為物，各有形、性、氣、質。其入諸經，有因形相類者（如連翹似心而入心
，荔枝核似睪丸而入腎之類）；有因性相從者（如屬木者入肝，屬水者入腎；潤
者走血分，燥者入氣分；本天者親上，本地者親下之類）；有因氣相求者（如氣
香入脾，氣焦入心之類）；有因質相同者（如藥之頭入頭，幹入身，枝入肢，皮
行皮。又如紅花、蘇木，汁似血而入血之類），自然之理，可以意得也。

藥有以形名者，人參、狗脊之類是也；有以色名者，黃連、黑參之類是也；有以
氣名者， 、香薷之類是也；有以味名者，甘草、苦參之類是也；有以質名者，
石膏、石脂、歸身、歸尾之類是也；有以時名者，夏枯、款冬之類是也；有以能
名者，何首烏、骨碎補之類是也。

凡藥火製四，煆、煨、炙、炒也；水製三，浸、泡、洗也；水火共製二，蒸、煮
也。

酒製升提，薑製溫散；入鹽走腎而軟堅，用醋注肝而收斂；童便製，除劣性而降
下；米泔製，去燥性而和中；乳製潤枯生血，蜜製甘緩益元；陳壁土製，借土氣
以補中州；麵裹曲製，抑酷性勿傷上膈；黑豆、甘草湯漬，並解毒致令平和；羊
酥、豬脂塗燒，鹹滲骨容易脆斷；去穰者免脹，去心者除煩，此製治各有所宜也
。

藥之為用，或地道不真，則美惡迥別；或市肆飾偽，則氣味全乖；或收采非時，
則良異質；或頭尾誤用，則呼應不靈；或製治不精，則功力大減。用者不察，顧
歸咎於藥之罔功。譬之兵不精練，思以蕩寇克敵，適以複眾輿尸也。治療之家，
其可忽諸﹗《千金》云︰凡藥須治擇熬泡畢，然後秤用。不得生秤，濕潤藥皆先
增分兩，燥乃秤之。

草部

黃耆

補氣，固表，瀉火甘溫。生用固表，無汗能發，有汗能止（丹溪云︰黃耆大補陽
虛自汗，若表虛有邪，發汗不出者，服此又能自汗。朱震亨，號丹溪，著《本草
補遺》）。溫分肉，實腠理，瀉陰火，解肌熱。炙用補中，益元氣，溫三焦，壯
脾胃（脾胃一虛，土不能生金，則肺氣先絕。脾胃緩和，則肺氣旺而肌表固實。
補中即所以固表也）。生血生肌（氣能生血、血充則肉長，經曰︰血生肉），排
膿內托，瘡癰聖藥（毒瓦斯化則成膿，補氣故能內托。癰疽不能成膿者，死不治
，毒瓦斯盛而元氣衰也，痘症亦然）。痘症不起，陽虛無熱者宜之（新安汪機治
痘症虛寒不起，用四君子湯加黃耆、紫草多效，間有枯萎而死者，自咎用藥之不
精，思之至忘寢食，忽悟曰︰白朮燥濕，茯苓滲水，宜痘漿之不行也。乃減去二
味，加官桂、糯米，以助其力，因名保元湯。人參、白朮、茯苓、甘草，名四君
子湯。王好古曰︰黃耆實衛氣，是表藥；益脾胃，是中州藥；治傷寒尺脈不至，
補腎元，是裡藥。甄權謂︰其補腎者，氣為水母也。日華謂︰其止崩帶者，氣盛
則無陷下之憂也。《蒙筌》曰︰補氣藥多，補血藥亦從而補氣，補血藥多，補氣
藥亦從而補血。益氣湯雖加當歸，因勢寡，功被參、 所據；補血湯數倍於當歸
，亦從當歸所引而補血。黃耆一兩、當歸二錢，名補血湯。氣藥多而云補血者，
氣能生血，又有當歸為引也。表旺者不宜用，陰虛者宜少用，恐升氣於表，而裡
愈虛矣。汪機，號石山，著《本草會編》。王好古，號海藏，著《湯液本草》。
甄權，著《藥性論》。日華，著《大明本草》。陳嘉謨，著《本草蒙筌》）。為
補藥之長，故名耆（俗作 ）。

皮黃肉白，堅實者良。入補中藥槌扁，蜜炙。達表生用（或曰，補腎及治崩帶淋
濁，宜鹽水浸炒。昂按︰此說非也。前症用黃耆，非欲抑黃耆使入腎也。取其補
中升氣，則腎受蔭，而帶濁崩淋自止。即日華︰氣盛自無陷下之憂也。有上病而
下取，有下病而上取，補彼經而益及此經者，此類是也）。茯苓為使。惡龜甲、
白鮮皮。畏防風（東垣曰︰黃耆得防風，其功益大，乃相畏而更以相使也。李東
垣，著《用藥法篆》）。

甘草

有補有瀉，能表能裡，可升可降味甘。生用氣平，補脾胃不足而瀉心火（火急甚
者，必以此緩之）。炙用氣溫，補三焦元氣而散表寒。入和劑則補益，入汗劑則
解肌（解退肌表之熱），入涼劑則瀉邪熱（白虎湯、瀉心湯之類），入峻劑則緩
正氣（薑、附加之，恐其僭上；硝、黃加之，恐其峻下，皆緩之之意），入潤劑
則養陰血（炙甘草湯之類）。能協和諸藥，使之不爭。生肌止痛（土主肌肉，甘
能緩痛），通行十二經，解百藥毒（凡解毒藥，並須冷凍飲料，熱則不效。小兒
初生，拭去口中惡血，綿漬汁令咂之，能解胎毒），故有國老之稱。中滿証忌之
（甘令人滿。亦有生用為瀉者，以其能引諸藥至於滿所。經云︰以甘補之，以甘
瀉之是已。故《別錄》、甄權並云除滿，脾健運則滿除也。仲景冶痞滿，有甘草
瀉心湯。又甘草得茯苓，則不資滿，而反泄滿。

陶弘景，著《明醫別錄》，發明藥性）。

大而結者良。補中炙用，瀉火生用，達莖中（腎莖）用梢（梢止莖中痛，淋濁証
用之）。

白朮、苦參、干漆為使。惡遠志。反大戟、芫花、甘遂、海藻。然亦有並用者（
胡洽治痰癖，十棗東加甘草；東垣治結核，與海藻同用；丹溪治勞瘵，蓮心飲與
芫花同行，非妙達精微者，不知此理。十棗湯，芫花、甘遂、大戟等分，棗十枚
，仲景詒傷寒表已解，心下有水氣、喘咳之劑。時珍曰︰甘草外赤中黃，色兼坤
離，味濃氣薄，資全土德。協和群品，有元老之功，普治百邪，得王道之化。贊
帝力而人不知，參神功而己不與，可謂藥中之良相也。昂按︰甘草之功用如是。
故仲景有甘草湯、甘草芍藥湯、甘草茯苓湯、炙甘草湯，以及桂枝、麻黃、葛根
、青龍、理中、四逆、調胃、建中、柴胡、白虎等湯，無不重用甘草，贊助成功
。

即如後人益氣、補中、瀉火、解毒諸劑，皆倚甘草為君，必須重用，方能見效，
此古法也。

奈何時師每用甘草不過二三分而止，不知始自何人，相習成風，牢不可破，殊屬
可笑。附記於此，以正其失）。

人參

大補元氣，瀉火生甘苦微涼（甘補陽，微苦微寒，又能補陰），熟甘溫。大補肺
中元氣（東坦曰︰肺主氣，肺氣旺，則四臟之氣皆旺，精自生而形自盛。十劑曰
補可去弱，人參羊肉之屬是也。人參補氣，羊肉補形），瀉火（得升麻補上焦，
瀉肺火；得茯苓補下焦，瀉腎火；得麥冬瀉火而生脈；得黃耆、甘草，乃甘溫退
大熱。東垣曰︰參、耆、甘草，瀉火之聖藥，合用名黃耆湯。按煩勞則虛而生熱
，得甘溫以益元氣，而邪熱自退，故亦謂之瀉），益土（健脾）、生金（補肺）
。明目，開心益智，添精神，定驚悸（邪火退，正氣旺，則心肝寧而驚悸定），
除煩渴（瀉火故除煩、生津故止渴），通血脈（氣行則血行，賀汝瞻曰︰生脈散
用之者，以其通經活血，則脈自生也，古方解散藥、行表藥多用之，皆取其通經
而走表也），破堅積（氣運則積化），消痰水（氣旺則痰行水消）。

治虛勞內傷（傷於七情、六欲、飲食、作勞為內傷；傷於風寒、暑、濕為外感。
如內傷發熱，時熱時止；外感發熱，熱甚無休。內傷惡寒，得暖便解；外感惡寒
，絮火不除。內傷頭痛，乍痛乍歇；外感頭痛，連痛無停。內傷則手心熱，外感
則手背熱。內傷則口淡無味，外感則鼻塞不通。內傷則氣口脈盛，多屬不足，宜
溫、宜補、宜和；外感則人迎脈盛，多屬有餘，宜汗、宜吐、宜下。蓋左人迎主
表，右氣口主裡也﹗昂按︰東垣辨內傷外感最詳，恐人以治外感者治內傷也。今
人緣東垣之言，凡外傷風寒發熱咳嗽者，概不輕易表散，每用潤肺退熱藥，間附
秦艽、蘇梗、柴胡、前胡一二味，而羌活、防風等絕不敢用。不思秦艽陽明藥，
柴胡少陽藥，於太陽有何涉乎？以致風寒久郁，嗽熱不止，變成虛損，殺人多矣
。此又以內傷治外感之誤也，附此正之），發熱自汗（自汗屬陽虛，盜汗屬陰虛
，亦有過服參、而汗反盛者，以陽盛陰虛，陽愈補而陰愈虧也，又宜清熱養血，
而汗自止），多夢紛紜，嘔噦反胃，虛咳喘促（《蒙筌》曰︰歌有肺熱還傷肺之
句，惟言寒熱，不辨虛實，若肺中實熱者忌之，虛熱者服之何害？又曰︰諸痛無
補法，不用參耆。若久病虛痛，何嘗忌此耶），瘧痢滑瀉（始痢宜下，久痢宜補
，治瘧意同。丹溪曰︰葉先生患痢，後甚逼迫，正合承氣証，予曰氣口脈虛，形
雖實而面黃白，必過飽傷胃，與參、朮、陳、芍十餘帖，三日後胃氣稍完，再與
承氣湯二帖而安。又曰︰補未至而下，則病者不能當；補已至而弗下，則藥反添
藥。匪急匪徐，其間間不容發，噫，微哉﹗昂按︰此先補後下法之變者也，非胸
有定見者，不可輕用，然後學亦宜知之。大承氣湯，大黃、芒硝、枳實、濃朴）
，淋瀝脹滿（《發明》云︰胸脅逆滿，由中氣不足作脹者宜補之，而脹自除，經
所謂塞因塞用也。俗醫泥於作飽不敢用，不知少服反滋壅，多服則宣通，補之，
正所以導之也。皇甫嵩，著《本草發明》），中暑、中風及一切血証（東垣曰︰
古人治大吐血，脈芤洪者，並用人參。脫血者先益其氣，蓋血不自生，須得生陽
氣之藥乃生，陽生則陰長之義也。若單用補血藥，血無由而生矣。凡虛勞吐血，
能受補者易治，不能受補者難治）。

黃潤緊實，似人形者良。去蘆用。補劑用熟，瀉火用生。煉膏服，能回元氣於無
何有之鄉（有火者，天冬膏對服）。參生時背陽向陰，不喜風日，宜焙用，忌鐵
。茯苓為使。畏五靈脂。惡皂莢、黑豆、紫石英、人溲、咸鹵。反藜蘆（言聞曰
︰東垣理脾胃，瀉陰火，交泰丸內用人參、皂莢，是惡而不惡也；古方療月閉，
四物湯加人參、五靈脂，是畏而不畏也。

又療痰在胸膈、人參藜蘆同用，而取其涌越，是激其怒性也。非洞奧達權者不能
知）。

人參蘆能涌吐痰涎，體虛人用之，以代瓜蒂（丹溪曰︰人參入手太陰、補陽中之
陰。

蘆反能瀉太陰之陽，亦猶麻黃根、苗不同。痰在膈，在經絡，非吐不可，吐中就
有發散之義。

一婦性躁味濃，暑月因怒而病呃，作則舉身跳動，昏不知人。其人形氣俱實，乃
痰因怒郁，氣不得降，非吐不可。以參蘆半兩，逆流水煎服，吐頑痰數碗，大汗
昏睡而安）。

沙參

補陰，瀉肺火甘苦微寒。味淡體輕，專補肺氣，清肺養肝，兼益脾腎（脾為肺母
，腎為肺子）。久嗽肺痿，金受火克者宜之，寒客肺中作嗽者勿服（人參補五臟
之陽，沙參補五臟之陰，肺熱者用之，以代人參）。

似人參而體輕鬆，白實者良，生沙地者長大，生黃土者瘦小。畏防己。反黎蘆（
北地真者難得。鄭奠一曰︰能療胸痺、心腹痛、邪熱結，去皮膚游風、疥癬、惡
瘡、疝氣、崩帶）。

丹參

補心，生血，去瘀氣平而降（《本經》︰微寒。宏景曰︰性應熱）。味苦色赤，
入心與包絡。破宿血，生新血（瘀去然後新生），安生胎（養血），墮死胎（去
瘀），調經脈（風寒濕熱，襲傷營血，則經水不調。先期屬熱，後期屬寒。又有
血虛、血瘀、氣滯、痰阻之不同。大抵婦人之病，首重調經，經調則百病散），
除煩熱，功兼四物（一味丹參散，功同四物湯），為女科要藥。

治冷熱勞，骨節痛，風痺不隨（手足緩散，不隨人用。經曰︰足受血而能步、掌
受血而能握），腸鳴腹痛，崩帶症瘕（音"征加"。症者有塊可征，瘕者假也，
移動聚散無常，皆血病），血虛血瘀之候。又治目赤、疝痛、瘡疥、腫毒，排膿
生肌（鄭奠一曰︰丹參養神定志，通利血脈，實有神驗）。畏咸水，忌醋。反藜
蘆。

元參

補水，瀉無根之火苦鹹微寒。色黑入腎。能壯水以製火，散無根浮游之火（腎水
受寒，真陰失守，孤陽無根，發為火病），益精明目，利咽喉，通二便。

治骨蒸傳尸，傷寒陽毒發斑（亦有陰証發斑者），懊 （鬱悶不舒），煩渴，溫
瘧洒洒，喉痺咽痛（本腎藥而治上焦火証，壯水以製火也。腎脈貫肝膈，入肺中
。循喉嚨，系舌本。腎虛則相火上炎，此喉痺、咽腫、咳嗽、吐血之所由來也。
潮熱骨蒸，亦本於此。此與黃耆能治下焦帶濁崩淋同義），瘰癘結核（寒散火，
鹹軟堅），癰疽鼠 （音漏）。脾虛泄瀉者忌用。蒸過焙用，勿犯銅器。惡黃耆
、山茱萸、薑、棗。反藜蘆。

白朮

補脾燥濕苦燥濕（經曰︰脾苦濕，急食苦以燥之），甘補脾，溫和中。在血補血
，在氣補氣（同血藥則補血，同氣藥則補氣），無汗能發，有汗能止（濕從汗出
，濕去汗止。止汗同 、芍之類，發汗加辛散之味）。燥濕則能利小便，生津液
（既燥濕而又生津何也？汪機曰︰脾惡濕，濕勝則氣不得施化，津何由生？用白
朮以除其濕，則氣得周流，而津液生矣），止泄瀉（凡水瀉，濕也。腹痛腸鳴而
瀉，火也。水火相激則腸鳴。痛甚而瀉，瀉而痛減者食也。完穀不化氣虛也。在
傷寒下利，則為邪熱不殺谷也。久瀉名脾泄，腎虛而命火衰，不能生土也。有積
痰壅滯，肺氣不能下降，大腸虛而作瀉者宜豁痰。有傷風泄瀉者宜散風。如脾虛
濕瀉者宜白朮。凡治瀉，丸散優於湯劑），消痰水腫滿，黃膽濕痺。補脾則能進
飲食，祛勞倦（脾主四肢，虛則四肢倦怠），止肌熱（脾主肌肉），化症癖（同
枳實則消痞，一消一補，名枳朮丸、荷葉燒飯為丸，脾運則積化也）。和中則能
已嘔吐，定痛安胎（同黃耆則安胎，黃芩除胃熱，白朮補脾，亦除胃熱，利腰臍
間血。蓋胎氣系於脾，脾虛則蒂無所附，故易落。利腰臍血者，濕除則血氣流行
也）。血燥無濕者禁用。能生膿作痛，潰瘍忌之（補氣故也，凡脹滿者忌用，白
朮閉氣，然亦有塞因塞用者）。

肥白者出浙地，名云頭朮；燥白者出宣歙，名狗頭朮，差勝於浙。用糯米泔浸（
借穀氣以和脾），陳壁土炒（借土氣以助脾），或蜜水炒，人乳拌用（潤以製其
燥，《千金方》曰︰有人病牙齒退場門，艱於飲食者，名髓溢，單用白朮愈）。

蒼朮

補脾燥濕，宣，升陽散郁甘溫辛烈。燥胃強脾，發汗除濕，能升發胃中陽氣（東
垣曰︰雄壯上行，能除濕，下安太陰，使邪氣不傳入脾），止吐瀉，逐痰水（許
叔微云︰蒼朮能治水飲之 囊，蓋燥脾以去濕，崇土以填科。日用蒼朮一斤，大
棗五十枚，去皮搗，麻油半兩，水二盞研，濾汁和丸，名神朮丸。丹溪曰︰實脾
土，燥脾濕，洵是治痰之本），消腫滿，辟惡氣（辟一切嵐瘴、邪惡、鬼氣。暑
濕月，焚之佳。《夷堅志》曰︰有士人游西湖，遇一女子，明艷動人，重幣求之
不得。又五年重尋舊游，悵然空返，忽遇女子，士欣然並行，過旅館，留半歲，
將議偕逝。

女曰︰向自君去，憶念之苦，感疾而亡，今非人也，但君浸陰氣深，當暴瀉，宜
服平胃散，以補安精血。士驚惋曰︰藥味皆平，何得取效？女曰︰中有蒼朮除邪
氣，乃為上品也）。散風寒濕，為治痿要藥（陽明虛則宗筋縱弛，帶脈不引故痿
蹶。蒼朮陽明經藥。經曰︰治痿獨取陽明。合黃柏為二妙散，加牛膝名三妙散）
。又能總解痰、火、氣、血、濕、食六郁（丹溪曰︰諸郁皆因傳化失常，氣不得
升降。病在中焦，將欲升之，必先降之，將欲降之，必先升之。越鞠丸用蒼朮、
香附。蒼朮能徑入諸經，疏泄陽明之濕，通行斂澀，香附乃陰中快氣之藥，一升
一降，故郁散而平），及脾濕下流，腸風帶濁（帶濁赤者濕傷血分，從心、小腸
來。白者濕傷氣分，從肺、大腸來。並有寒熱二証，亦有因痰而帶濁者，宜二陳
加二朮、升，柴）。燥結多汗者忌用（南陽文氏值亂，逃往壺山，飢，因有人教
以餌朮，遂不飢。數十年後歸家，顏色更少，氣力轉健。朮一名山精，一名山薑
。《導仙錄》曰︰子欲長生，當服山精，子欲輕翔，當服山薑。昂按︰蒼朮善發
汗，安能長遠服食？文氏仙錄之說，要亦方書夸張之言也）。

出茅山堅小有朱砂點者良。糯米泔浸焙乾，同芝麻炒，以製其燥。

二朮皆防風、地榆為使，主治略同，第有止汗發汗之異。古文本草不分蒼、白，
陶隱君（即宏景）言有兩種，始各施用。

葳蕤

平補而潤，去風濕甘平。補中益氣，潤心肺，悅顏色，除煩渴。

治風淫濕毒，目痛 爛（風濕），寒熱 瘧（，詩廉切，亦瘧也），中風暴熱，不
能動搖，頭痛腰痛（凡頭痛不止者屬外感，宜發散。乍痛乍止者屬內傷，宜補虛
。又有偏頭痛者，左屬風與血虛，右屬痰熱與氣虛，腰痛亦有腎虛、氣滯、痰積
、血瘀、風寒、濕熱之不同。凡挾虛、挾風濕者，宜葳蕤），莖寒自汗，一切不
足之証。用代參、耆，不寒不燥，大有殊功（昂按︰葳蕤溫潤甘平，中和之品。
若蜜製作丸，服之數斤，自有殊功。與服何首烏、地黃者，同一理也。若僅加數
分於煎劑，以為可代參、，則失之遠矣。大抵此藥性緩，久服方能見功。而所主
者，多風濕、虛勞之症。故 仙以之服食，南陽用治風溫，《千金》、《外台》
亦間用之，未嘗恃之重劑也。若急虛之証，必須參、耆，方能複脈回陽，斯時即
用葳蕤斤許，亦不能敵參、耆數分也。時醫因李時珍有可代參、耆之語，凡遇虛
証，輒加用之，曾何益於病者之分毫哉？拙著《方解》︰欲采葳蕤古方可以入補
劑者，終不可得，則古人之罕用，亦可見矣）。

似黃精而差小，黃白多須（二藥功用相近，而葳蕤更勝），竹刀刮去皮、節，蜜
水或酒浸蒸用。畏咸鹵（陶弘景曰︰《本經》有女萎無葳蕤，《別錄》有葳蕤無
女蕤。功用正同，疑名異爾）。

黃精

平補而潤甘平。補中益氣，安五臟，益脾胃，潤心肺，填精髓，助筋骨，除風濕
，下三蟲。以其得坤土之精粹，久服不飢（氣滿則不飢。脂川有人虐使婢，婢逃
入山，拔草根食之甚美，久食不飢。夜宿樹下，見草動疑為虎，上樹避之，及曉
而下，凌空若飛鳥。家人采薪見之，告其主，設網捕不得。或曰︰此豈有仙骨？
不過服食靈藥耳。遂設酒饌於路，果來食之，食訖遂不能去，擒而詢之，指所食
之草，乃黃精也）。

俗名山生薑，九蒸九晒用（仙家以為芝草之類，服之長生）。

狗脊

平補肝腎苦堅腎，甘益血（能強汗），溫養氣。治失溺不節（腎虛），腳弱、腰
痛、寒濕。

周痺（經曰︰內不在臟腑，而外未發於皮，獨居分肉之間，真氣不能周，命曰周
痺）。

除風虛，強機關，利俯仰（滋腎益肝，則骨健而筋強）。

有黃毛如狗形，故曰金毛狗脊。去毛，切，酒拌蒸。萆 為使。熬膏良。

石斛

平補肝腎甘淡入脾，而除虛熱，鹹平入腎，而澀元氣。益精，強陰，暖水臟，平
胃氣，補虛勞，壯筋骨。

療風痺腳弱，發熱自汗，夢遺滑精，囊澀餘瀝（雷 曰︰石斛鎮髓。昂按︰石斛
石生之草，體瘦無汁，味淡難出。置之煎劑，猝難見功，必須熬膏，用之為良）
。

光澤如金釵，股短而中實，生石上者良，名金釵石斛。長而虛者名水斛，不堪用
。去頭、根，酒浸用。惡巴豆。畏僵蠶。細銼水浸，熬膏更良。

遠志

補心腎苦泄熱，溫壯氣，辛散郁。主手少陰（心），能通腎氣上達於心。強志益
智，補精壯陽，聰耳明目，利九竅，長肌肉，助筋骨。

治迷惑善忘，驚悸夢泄（能交心腎。時珍曰︰遠志入足少陰腎經，非心經藥也。
強志益精，故治健忘。蓋精與志，皆藏於腎，腎精不足，則志氣衰，不能上通於
心，故健忘夢泄也），腎積奔豚，一切癰疽（酒煎服。《經疏》曰︰癰疽皆屬七
情憂郁惱怒而得，遠志辛能散郁。昂按︰辛能散郁者多矣，何獨遠志？《三因》
云︰蓋亦補腎之力耳。繆希雍著《本草經疏》）。

去心，甘草水浸一宿用。畏真珠、藜蘆，得茯苓、龍骨良。

石菖蒲

宣，通竅，補心辛苦而溫，芳香而散。補肝益心，開心孔，利九竅，明耳目，發
音聲。去濕逐風，除痰消積，開胃寬中。

療噤口毒痢（楊土瀛曰︰噤口雖屬脾虛，亦熱閉胸膈所致。用木香失之溫，山藥
失之閉，唯參苓白朮散加菖蒲，米飲下，胸次一開，自然思食。菖蒲黍米酸酒，
治一切風），風痺驚癇，崩帶胎漏，消腫止痛，解毒殺蟲（李士材曰︰《仙經》
稱為水草之精英，神仙之靈藥，用泔浸飯上蒸之，借穀氣而臻於中和，真有殊常
之效。又曰︰芳香利竅，心脾良藥，能佐地黃、天冬之屬，資其宣導，若多用、
獨用，亦耗氣血而為殃。李士材，著《藥性解》、《本草通玄》）。

根瘦節密，一寸九節者良。去皮，微炒用。秦艽為使。惡麻黃。忌飴糖、羊肉、
鐵器。

牛膝

補肝腎，瀉惡血苦酸而平。足厥陰、少陰經藥（肝腎），能引諸藥下行。酒蒸則
甘酸而溫，益肝腎，強筋骨（肝主筋，腎主骨），治腰膝骨痛，足痿筋攣（下行
故理足，補肝則筋舒，血行則痛止），陰痿失溺（筋衰則陰痿，腎虛則失溺），
久瘧下痢，傷中少氣（以土皆補肝腎之功）。

生用，則散惡血，破症結（血行則結散），治心腹諸痛，淋痛尿血（熱蓄膀胱、
便澀而痛曰淋。氣淋便澀餘瀝，勞淋房勞即發，冷淋寒戰後溲，膏淋便出如膏，
石淋精結成石，尿血即血淋也。鮮色者，心與小腸實熱；色瘀者，腎與膀胱虛冷
。張子和曰︰石淋乃肝經移熱於胞中，日久熬煎成石，非腎與小腸病也。大法治
淋宜通氣、清心、平火、利濕。不宜用補，恐濕熱得補增劇也。牛膝，淋証要藥
，血淋尤宜用之，杜牛膝亦可。又有中氣不足致小便不利者，宜補中益氣，經所
謂氣化則能出是也，忌用淋藥通之），經閉產難（下行之效，誤用墮胎），喉痺
齒痛（引火下行），癰腫惡瘡，金瘡傷折（以上皆散惡血之功），出竹木刺（搗
爛罨之即出；縱瘡口合，刺猶自出）。然性下行而滑竅，夢遺失精及脾虛下陷，
因而腿膝腫痛者禁用。

出西川及懷慶府，長大肥潤者良。下行生用，入滋補藥酒浸蒸。惡龜甲。畏白前
。忌羊肉。

甘菊花

祛風溫，補肺腎，明目味兼甘苦，性稟平和，備受四氣（冬苗、春葉、夏蕊、秋
花），飽經霜露，得金、水之精居多。能益金、水二臟（肺腎），以製火而平木
（心肝）。木平則風息，火降則熱除。故能養目血，去翳膜（與枸杞相對蜜丸久
服，永無目疾）。治頭目眩暈（風熱），散濕痺游風。