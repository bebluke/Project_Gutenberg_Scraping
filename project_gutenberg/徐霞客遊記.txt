徐霞客遊記

徐霞客著

游天台山日記

癸丑（公元１６１３年）之三月晦 自寧海出西門。雲散日朗，人意山光，俱有喜態。三十里，至梁隍山。聞此於菟夾道，月傷數十人，遂止宿。

四月初一日　　早雨。行十五里，路有岐，馬首西向台山，天色漸霽。又十里，抵松門嶺，山峻路滑，舍騎步行。自奉化來，雖越嶺數重，皆循山麓；至此迂迴臨陟，俱在山脊。而雨後新霽，泉聲山色，往復創變，翠叢中山鵑映發，令人攀歷忘苦。又十五里，飯於筋竹庵。山頂隨處種麥。從筋竹嶺南行，則向國清大路。適有國清僧雲峰同飯，言此抵石樑，山險路長，行李不便，不若以輕裝往，而重擔向國清相待。余然之，令擔夫隨雲峰往國清，余與蓮舟上人就石樑道。行五里，過筋竹嶺。嶺旁多短松，老乾屈曲，根葉蒼秀，俱吾閶門盆中物也。又三十餘里，抵彌陀庵。上下高嶺，深山荒寂，泉轟風動，路絕旅人。庵在萬山坳中，路荒且長，適當其半，可飯可宿。

初二日　　飯後，雨始止。遂越潦攀嶺，溪石漸幽，二十里，暮抵天封寺。臥念晨上峰頂，以朗霽為緣，蓋連日晚霽，並無曉晴。及五更夢中，聞明星滿天，喜不成寐。

初三日　　晨起，果日光燁燁決策向頂。上數里，至華頂庵；又三里，將近頂，為太白堂，俱無可觀。聞堂左下有黃經洞，乃從小徑。二里，俯見一突石，頗覺秀蔚。至則一發僧結庵於前，恐風自洞來，以石甃塞其門，大為歎惋。復上至太白，循路登絕頂。荒草靡靡，山高風冽，草上結霜高寸許，而四山回映，琪花玉樹，玲瓏彌望。嶺角山花盛開，頂上反不吐色，蓋為高寒所勒限制耳。

仍下華頂庵，過池邊小橋，越三嶺。溪回山合，木石森麗，一轉一奇，殊慊所望。二十里，過上方廣，至石樑，禮佛曇花亭，不暇細觀飛瀑。下至下方廣，仰視石樑飛瀑，忽在天際。聞斷橋、珠簾尤勝，僧言飯後行猶及往返，遂由仙筏橋向山後。越一嶺，沿澗八九里，水瀑從石門瀉下，旋轉三曲。上層為斷橋，兩石斜合，水碎迸石間，匯轉入潭；中層兩石對峙如門，水為門束，勢甚怒；下層潭口頗闊，瀉處如閾，水從坳中斜下。三級俱高數丈，各級神奇，但循級而下，宛轉處為曲所遮，不能一望盡收，又里許，為珠簾水，水傾下處甚平闊，其勢散緩，滔滔汨汨。余赤足跳草莽中，揉木緣崖，蓮舟不能從。暝色四下，始返。停足仙筏橋，觀石樑臥虹，飛瀑噴雪，幾不欲臥。

初四日　　天山一碧如黛。不暇晨餐，即循仙筏上曇花亭，石樑即在亭外。梁闊尺餘，長三丈，架兩山坳間。兩飛瀑從亭左來，至橋乃合以下墜，雷轟河，百丈不止。余從樑上行，下瞰深潭，毛骨俱悚。梁盡，即為大石所隔，不能達前山，乃還。過曇花，入上方廣寺。循寺前溪，復至隔山大石上，坐觀石樑。為下寺僧促飯，乃去。飯後，十五里，抵萬年寺，登藏經閣。閣兩重，有南北經兩藏。寺前後多古杉，悉三人圍，鶴巢於上，傳聲嘹嚦，亦山中一清響也。是日，余欲向桐柏宮，覓瓊台、雙闕，路多迷津，遂謀向國清。國清去萬年四十里，中過龍王堂。每下一嶺，余謂已在平地，及下數重，勢猶未止，始悟華頂之高，去天非遠！日暮，入國清，與雲峰相見，如遇故知，與商探奇次第。雲峰言：「名勝無如兩岩，雖遠，可以騎行。先兩岩而後步至桃源，抵桐柏，則翠城、赤城，可一覽收矣。」

初五日　　有雨色，不顧，取寒、明兩岩道，由寺向西門覓騎。騎至，雨亦至。五十里至步頭，雨止，騎去。二里，入山，峰索水映，木秀石奇，意甚樂之。一溪從東陽來，勢甚急，大若曹娥。四顧無筏，負奴背而涉。深過於膝，移渡一澗，幾一時。三里，至明岩。明岩為寒山、拾得隱身地，兩山回曲，《志》所謂八寸關也。入關，則四週峭壁如城。最後，洞深數丈，廣容數百人。洞外，左有兩岩，皆在半壁；右有石筍突聳，上齊石壁，相去一線，青松紫蕊，翁蓯於上，恰與左岩相對，可稱奇絕。出八寸關，復上一岩，亦左向。來時仰望如一隙，及登其上，明敞容數百人。岩中一井。曰仙人井，淺而不可竭。岩外一特石，高數丈，上岐立如兩人，僧指為寒山、拾得云。入寺。飯後雲陰潰散，新月在天，人在回岩頂上，對之清光溢壁。

初六日　　凌晨出寺，六七里至寒岩。石壁直上如劈，仰視空中，洞穴甚多。岩半有一洞，闊八十步，深百餘步，平展明朗。循岩石行，從石隘仰登。岩坳有兩石對聳，下分上連，為鵲橋，亦可與方廣石樑爭奇，但少飛瀑直下耳。還飯僧舍，覓筏渡一溪。循溪行山下，一帶峭壁巉崖，草木盤垂其上，內多海棠紫荊，映蔭溪色，香風來處，玉蘭芳草，處處不絕。已至一山嘴，石壁直豎澗底，澗深流駛，旁無餘地。壁上鑿孔以行，孔中僅容半趾，逼身而過，神魄為動，自寒岩十五里至步頭，從小路向桃源。桃源在護國寺旁，寺已廢，土人茫無知者。隨雲峰莽行曲路中，日已墮，竟無宿處，乃復問至坪頭潭。潭去步頭僅二十里，今從小路，返迂迴三十餘里。宿。信桃源誤人也。

初七日　　自坪頭潭行曲路中三十餘里，渡溪入山。又四五里山口漸夾，有館曰桃花塢。循深潭而行，潭水澄碧，飛泉自上來注，為鳴玉澗。澗隨山轉，人隨澗行。兩旁山皆石骨，攢巒夾翠，涉目成賞，大抵勝在寒、明兩岩間。澗窮路絕，一瀑從山坳瀉下，勢甚縱橫。出飯館中，循塢山窪東南行，越兩嶺，尋所謂「瓊台」、「雙闕」，竟無知者。去數里，訪知在山頂。與雲峰循路攀援，始達其巔。下視峭削環轉，一如桃源，而翠壁萬丈過之。峰頭中斷，即為雙闕；雙闕所夾而環者，即為瓊台。台三面絕壁，後轉即連雙闕。余在對闕，日暮不及復登，然勝已一日盡矣。遂下山，從赤城後還國清，凡三十里。

初八日　　離國清，從山後五里登赤城。赤城山頂圓壁特起，望之如城，而石色微赤。巖穴為僧舍凌雜，盡掩天趣。所謂玉京洞、金錢池、洗腸井，俱無甚奇。

游雁宕山日記

自初九日別台山，初十日抵黃岩。日已西，出南門三十里，宿於八岙。

十一日　　二十里，登盤山嶺。望雁山諸峰，芙蓉插天，片片撲人眉宇。又二十里，飯大荊驛。南涉一溪，見西峰上綴圓石，奴輩指為兩頭陀，余疑即老僧岩，但不甚肖。五里，過章家樓，始見老僧真面目：袈衣禿頂，宛然兀立，高可百尺。側又一小童傴僂於後，向為老僧所掩耳。自章家樓二里，山半得石樑洞。洞門東向，門口一樑，自頂斜插於地，如飛虹下垂。由樑側隙中層級而上，高敞空豁。坐頃之，下山。由右麓逾謝公嶺，渡一澗，循澗西行，即靈峰道也。一轉山腋，兩壁峭立亙天，危峰亂疊，如削如攢，如駢筍，如挺芝，如筆之卓，如襆之欹。洞有口如卷幕者，潭有碧如澄靛者。雙鸞、五老，按翼聯肩。如此里許，抵靈峰寺。循寺側登靈峰洞。峰中空，特立寺後，側有隙可入。由隙歷磴數十級，直至窩頂洞。則窅然平台圓敞，中有羅漢諸像。坐玩至暝色，返寺。

十二日　　飯後，從靈峰右趾覓碧霄洞。返舊路，抵謝公嶺下。南過響岩，五里，至淨名寺路口。入覓水簾谷，乃兩崖相夾，水從崖頂飄下也。山谷五里，至靈岩寺。絕壁四合，摩天劈地，曲折而入，如另辟一寰界。寺居其中，南向，背向屏霞嶂。嶂頂齊而色紫，高數百丈，闊亦稱之。嶂之最南，左為展旗峰，右為天柱峰。嶂之右脅介於天柱者，先為龍鼻水。龍鼻之穴從石罅直上，似靈峰洞而小。穴內石色俱黃紫，獨罅口石紋一縷，青紺潤澤，頗有鱗爪之狀。自頂貫入洞底，垂下一端如鼻，鼻端孔可容指，水自內滴下注石盆。此嶂右第一奇也。西南為獨秀峰，小於天柱，而高銳不相下。獨秀之下為卓筆峰，高半獨秀，銳亦如之。兩峰南坳，轟然下瀉者，小龍湫也。隔龍湫與獨秀相對者，玉女峰也。頂有春花，宛然插髻，自此過雙鸞，即極於天柱雙鸞止兩峰並起，峰際有「僧拜石」，袈裟傴僂，肖矣。由嶂之左脅，介於展旗者，先為安禪谷，谷即屏霞之下岩。東南為石屏風，形如屏霞，高闊各得其半，正插屏霞盡處。屏風頂有「蟾蜍石」，與嶂側「玉龜」相向。屏風南去，展旗側褶中，有徑直上，磴級盡處，石閾限之。俯閾而窺，下臨無地，上嵌崆峒。外有二圓穴，側有一長穴，光自穴中射入，別有一境，是為天聰洞，則嶂左第一奇也。銳峰疊嶂，左右環向，奇巧百出，真天下奇觀！而小龍湫下流，經天柱、展旗，橋跨其上，山門臨之。橋外含珠岩在天柱之麓，頂珠峰在展旗之上。此又靈岩之外觀也。

十三日　　出山門，循麓而右，一路崖壁參差，流霞映彩。高而展者，為板嶂岩。岩下危立而尖夾者，為小剪刀峰。更前，重岩之上，一峰亭亭插天，為觀音岩。岩側則馬鞍嶺橫亙於前。鳥道盤折，逾坳右轉，溪流湯湯，澗底石平如砥。沿澗深入，約去靈岩十餘里，過常雲峰，則大剪刀峰介立澗旁。剪刀之北，重岩陡起，是名連雲峰。從此環繞回合，岩窮矣。龍湫之瀑，轟然下搗潭中，岩勢開張峭削，水無所著，騰空飄蕩，頓令心目眩怖。潭上有堂，相傳為諾詎那觀泉之所。堂後層級直上，有亭翼然。面瀑踞坐久之，下飯庵中，雨廉纖不止，然余已神飛雁湖山頂。遂冒雨至常雲峰，由峰半道松洞外，攀絕磴三里，趨白雲庵。人空庵圮，一道人在草莽中，見客至，望去。再入一里，有雲靜庵，乃投宿焉。道人清隱，臥牀數十年，尚能與客談笑。余見四山雲雨淒淒，不能不為明晨憂也。

十四日　　天忽晴朗，乃強清隱徒為導。清隱謂湖中草滿，已成蕪田，徒復有他行，但可送至峰頂。余意至頂，湖可坐得，於是人捉一杖，躋攀深草中，一步一喘，數里，始歷高巔。四望白雲，迷漫一色，平鋪峰下。諸峰朵朵，僅露一頂，日光映之，如冰壺瑤界，不辨海陸。然海中玉環一抹，若可俯而拾也。北瞰山坳壁立，內石筍森森，參差不一。三面翠崖環繞，更勝靈岩。但谷幽境絕，惟聞水聲潺潺，莫辨何地。望四面峰巒累累，下伏如丘垤，惟東峰昂然獨上，最東之常雲，猶堪比肩。

導者告退，指湖在西腋一峰，尚須越三尖。余從之，及越一尖，路已絕；再越一尖，而所登頂已在天半。自念《志》云：「宕在山頂，龍湫之水，即自宕來。」今山勢漸下，而上湫之澗，卻自東高峰發脈，去此已隔二谷。遂返轍而東，望東峰之高者趨之，蓮舟疲不能從。由舊路下，余與二奴東越二嶺，人跡絕矣。已而山愈高，脊愈狹，兩邊夾立，如行刀背。又石片稜稜怒起，每過一脊，即一峭峰，皆從刀劍隙中攀援而上。如是者三，但見境不容足，安能容湖？既而高峰盡處，一石如劈，向懼石鋒撩人，至是且無鋒置足矣！躊躇崖上，不敢復向故道。俯瞰南面石壁下有一級，遂脫奴足布四條，懸崖垂空，先下一奴，余次從之，意可得攀援之路。及下，僅容足，無餘地。望岩下鬥，深百丈，欲謀復上，而上岩亦嵌空三丈餘，不能飛陟。持布上試，布為突石所勒，忽中斷。復續懸之，竭力騰挽，得復登上岩。出險，還雲靜庵，日已漸西。主僕衣履俱敝，尋湖之興衰矣。遂別而下，復至龍湫，則積雨之後，怒濤傾注，變幻極勢，轟雷噴雪，大倍於昨。坐至暝始出，南行四里，宿能仁寺。

十五日　　寺後覓方竹數握，細如枝；林中新條，大可徑寸，柔不中杖，老柯斬伐殆盡矣！遂從岐度四十九盤，一路遵海而南，逾窯岙嶺，往樂清。

游白嶽山日記

丙辰歲（１６１８年），余同潯陽叔翁，於正月二十六日，至微之休寧。出西門其溪自祁門縣來，經白岳，循縣而南，至梅口，會郡溪入浙。循溪而上，二十里，至南渡。過橋，依山麓十里，至岩下已暮。登山五里，借廟中燈，冒雪躡冰，二里，過天門，里許，入榔梅庵。路經天門、珠簾之勝，俱不暇辨，但聞樹間冰響錚錚。入庵後，大霰作，潯陽與奴子俱後。余獨臥山房，夜聽水聲屋溜，竟不能寐。

二十七日　　起視滿山冰花玉樹，迷漫一色。坐樓中，適潯陽並奴至，乃登太素宮。宮北向，玄帝像乃百鳥銜泥所成，色黧黑。像成於宋，殿新於嘉靖三十七年，庭中碑文，世廟御制也。左右為王靈官、趙元帥殿，俱雄麗。背倚玉屏，前臨香爐峰。峰突起數十丈，如覆鐘，未游台、宕者或奇之。出廟左，至捨身崖，轉而上為紫玉屏，再西為紫霄崖，俱危聳突起。再西為三姑峰、五老峰，文昌閣據其前。五老比肩，不甚峭削，頗似筆架。
　　返榔梅，循夜來路，下天梯。則石崖三面為圍，上覆下嵌，絕似行廊。循崖而行，泉飛落其外，為珠簾水。嵌之深處，為羅漢洞，外開內伏，深且十五里，東南通南渡。崖盡處為天門。崖石中空，人出入其間，高爽飛突，正如閶闔。門外喬楠中峙，蟠青叢翠。門內石崖一，珠簾飛灑，奇為第一。返宿庵中，訪五井、橋崖之勝，羽士即道士汪伯化，約明晨同行。

二十八日　　夢中聞人言大雪，促奴起視，彌山漫谷矣。

余強臥。已刻，同伯化躡屐二里，復抵文昌閣。覽地天一色，雖阻游五井，更益奇觀。

二十九日　　奴子報：「雲開，日色浮林端矣。」急披衣起，青天一色，半月來所未睹，然寒威殊甚。方促伯化共飯。飯已，大雪復至，飛積盈尺。偶步樓前，則香爐峰正峙其前。樓後出一羽士曰程振華者，為余談九井、橋岩、傅岩諸勝。

三十日　　雪甚，兼霧濃，咫尺不辨。伯化攜酒至捨身崖，飲睇元閣。閣在崖側，冰柱垂垂，大者竟丈。峰巒滅影，近若香爐峰，亦不能見。

二月初一日　　東方一縷雲開，已而大朗。潯陽以足裂留庵中。余急同伯化躡西天門而下。十里，過雙溪街，山勢已開。五里，山復漸合，溪環石映，倍有佳趣。三里，由溪口循小路入，越一山。二里，至石橋岩。橋側外岩，高亙如白岳之紫霄。岩下俱因岩為殿。山石皆紫，獨有一青石龍蜿蜒於內，頭垂空尺餘，水下滴，曰龍涎泉，頗如雁宕龍鼻水岩之右，一山橫跨而中空，即石橋也。飛虹垂蝀，下空恰如半月。坐其下，隔山一岫特起，拱對其上，眾峰環侍，較勝齊雲天門。即天台石樑，止一石架兩山間；此以一山高架，而中空其半，更靈幻矣！穿橋而入，里許，為內岩。上有飛泉飄灑，中有僧齋，頗勝。

還飯於外岩。覓導循崖左下。灌莽中兩山夾澗，路棘雪迷，行甚艱。導者勸余趨傅岩，不必向觀音岩。余恐不能兼棋盤、龍井之勝，不許。行二里，得澗一泓，深碧無底，亦「龍井」也。又三里，崖絕澗窮，懸瀑忽自山坳掛下數丈，亦此中奇境。轉而上躋，行山脊二里，則棋盤石高峙山巔，形如擎菌，大且數圍。登之，積雪如玉。回望傅岩，屼嵲雲際。由彼抵棋盤亦近，悔不從導者。石旁有文珠庵，竹石清映。轉東而南，二里，越嶺二重，山半得觀音岩。禪院清整，然無奇景，尤悔覿面失傅岩也。仍越嶺東下深坑，石澗四合，時有深潭，大為淵，小如臼，皆云「龍井」，不能別其孰為「五」，孰為「九」。凡三里，石岩中石脈隱隱，導者指其一為青龍，一為白龍，余笑頷之。又亂崖間望見一石嵌空，有水下注，外有橫石跨之，頗似天台石樑。伯化以天且晚，請速循澗覓大龍井。忽遇僧自黃山來，云：「出此即大溪，行將何觀？」遂返。

里餘，從別徑向漆樹園。行巉石亂流間，返照映深木，一往幽麗。三里，躋其巔，余以為高埒齊雲，及望之，則文昌閣猶巍然也。五老峰正對閣而起，五老之東為獨聳寨，循其坳而出，曰西天門，五老之西為展旗峰，由其下而渡，曰芙蓉橋。余向出西天門，今自芙蓉橋入也。余望三姑之旁，猶殢日色，遂先登，則落照正在五老間歸庵，已晚餐矣。相與追述所歷，始知大龍井正在大溪口，足趾已及，而為僧所阻，亦數也！

游黃山日記

初二日　　自白岳下山，十里，循麓而西，抵南溪橋。渡大溪，循別溪，依山北行。十里，兩山峭逼如門，溪為之束。越而下，平疇頗廣。二十里，為豬坑。由小路登虎嶺，路甚峻。十里，至嶺。五里，越其麓。北望黃山諸峰，片片可掇。又三里，為古樓坳。溪甚闊，水漲無梁，木片彌布一溪，涉之甚難。二里，宿高橋。

初三日　　隨樵者行，久之，越嶺二重。下而復上，又越一重。兩嶺俱峻，曰雙嶺。共十五里，過江村。二十里，抵湯口，香溪、溫泉諸水所由出者。折而入山，沿溪漸上，雪且沒趾。五里，抵祥符寺。湯泉在隔溪，遂俱解衣赴湯池。池前臨溪，後倚壁，三面石甃，上環石如橋。湯深三尺，時凝寒未解，湯氣鬱然，池底水泡汨汨起，氣本香冽。黃貞父謂其不及盤山，以湯口、焦村孔道，浴者太雜遝出。浴畢，返寺。僧揮印引登蓮花庵，躡雪循澗以上。澗水三轉，下注而深泓者，曰白龍潭；再上而停涵石間者，曰丹井。井旁有石突起，曰「藥臼」，又曰「藥銚」。宛轉隨溪，群峰環聳，木石掩映。如此一里，得一庵，僧印謂我乃他出，不能登其堂。堂中香爐及鐘鼓架，俱天然古木根所為。遂返寺宿。

初四日　　兀坐聽雪溜竟日。