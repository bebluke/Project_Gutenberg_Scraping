漢書  卷一

【高帝紀第一】

高祖，沛豐邑中陽裏人也，姓劉氏。母媼嘗息大澤之陂，夢與神遇。是時雷電晦冥
，父太公往視，則見交龍於上。已而有娠，遂產高祖。

高祖為人，隆准而龍顏，美須髯，左股有七十二黑子。寬仁愛人，意豁如也。常有
大度，不事家人生產作業。及壯，試吏，為泗上亭長，延中吏無所不狎侮。好酒及色。
常從王媼、武負貰酒，時飲醉臥，武負、王媼見其上常有怪。高祖每酤留飲，酒讎數倍
。及見怪，歲竟，此兩家常折券棄責。

高祖常徭咸陽，縱觀秦皇帝，喟然大息，曰：「嗟乎，大丈夫當如此矣！」

單父人呂公善沛令，辟仇，從之客，因家焉。沛中豪傑吏聞令有重客，皆往賀。蕭
何為主吏，主進，令諸大夫曰：「進不滿千錢，坐之堂下。」高祖為亭長，素易諸吏，
乃給為謁曰「賀錢萬」，實不持一錢。謁入，呂公大驚，起，迎之門。呂公者，好相人
，見高祖狀貌，因重敬之，引入坐上坐。蕭何曰：「劉季固多大言，少成事。」高祖因
狎侮諸客，遂坐上坐，無所詘。酒闌，呂公因目固留高祖。竟酒，後。呂公曰：「臣少
好相人，相人多矣，無如季相，願季自愛。臣有息女，願為箕帚妾。」酒罷，呂媼怒呂
公曰：「公始常欲奇此女，與貴人。沛令善公，求之不與，何自妄許與劉季？」呂公曰
：「此非兒女子所知。」卒與高祖。呂公女即呂後也，生孝惠帝、魯元公主。

高祖嘗告歸之田。呂後與兩子居田中，有一老父過，請飲，呂後因餔之。老父相後
曰：「夫人天下貴人也。」令相兩子，見孝惠帝，曰：「夫人所以貴者，乃此男也。」
相魯元公主，亦皆貴。老父已去，高祖適從旁舍來，呂後具言：「客有過，相我子母皆
大貴。」高祖問，曰：「未遠。」乃追及，問老父。老父曰：「鄉者夫人兒子皆以君，
君相貴不可言。」高祖乃謝曰：「誠如父言，不敢忘德。」及高祖貴，遂不知老父處。

高祖為亭長，乃以竹皮為冠，令求盜之薛治，時時冠之，及貴常冠，所謂「劉氏冠
」也。

高祖以亭長為縣送徒驪山，徒多道亡。自度比至皆亡之，到豐凱撒中亭，止飲，夜
皆解縱所送徒，曰：「公等皆去，吾亦從此逝矣！」徒中壯士願從者十餘人。高祖被酒
，夜徑澤中，令一人行前。行前者還報曰：「前有大蛇當徑，願還。」高祖醉，曰：「
壯士行，何畏！」乃前，拔劍斬蛇。蛇分為兩，道開。行數裏，醉困臥。後人來至蛇所
，有一老嫗夜哭。人問嫗何哭，嫗曰：「人殺吾子。」人曰：「嫗子何為見殺？」嫗曰
：「吾子，白帝子也，化為蛇當道，今者赤帝子斬之，故哭。」人乃以嫗為不誠，欲苦
之，嫗因忽不見。後人至，高祖覺。告高祖，高祖乃心獨喜，自負。諸從者日益畏之。

秦始皇帝嘗曰「東南有天子氣」，於是東遊以當之。高祖隱于芒、碭山澤間，呂後
與人俱求，常得之。高祖怪問呂後，後曰：「季所居上常有雲氣，故從往常得季。」高
祖又喜。沛中子弟或聞之，多欲附者。

秦二世元年秋七月，陳涉起蘄。至陳，自立為楚王，遣武臣、張耳、陳餘略趙地。
八月，武臣自立為趙王。郡縣多殺長吏以應涉。九月，沛令欲以沛應之。掾、主吏蕭何
、曹參曰：「君為秦吏，今欲背之，帥沛子弟，恐不聽。願君召諸亡在外者，可得數百
人，因以劫眾，眾不敢不聽。」乃令樊噲召高祖。高祖之眾已數百人矣。

於是樊噲從高祖來。沛令後悔，恐其有變，乃閉城城守，欲誅蕭、曹。蕭、曹恐，
逾城保高祖。高祖乃書帛射城上，與沛父老曰：「天下同苦秦久矣。今父老雖為沛令守
，諸侯並起，今屠沛。沛令共誅令，擇可立立之，以應諸侯，即室家完。不然，父子俱
屠，無為也。」父老乃帥子弟共殺沛令，開城門迎高祖，欲以為沛令。高祖曰：「天下
方擾，諸侯並起，今置將不善，一敗塗地。吾非敢自愛，恐能薄，不能完父兄子弟。此
大事，願更擇可者。」蕭、曹皆文吏，自愛，恐事不就，後秦種族其家，盡讓高祖。諸
父老皆曰：「平生所聞劉季奇怪，當貴，且蔔筮之，莫如劉季最吉。」高祖數讓，眾莫
肯為，高祖乃立為沛公。祠黃帝，祭蚩尤於沛廷，而釁鼓。旗幟皆赤，由所殺蛇白帝子
，殺者赤帝子故也。於是少年豪吏如蕭、曹、樊噲等皆為收沛子弟，得三千人。

是月，項梁與兄子羽起吳。田儋與從弟榮、橫起齊，自立為齊王。韓廣自立為燕王
。魏咎自立為魏王。陳涉之將周章西入關，至戲，秦將章邯距破之。

秦二年十月，沛公攻胡陵、方與，還守豐。秦泗川監平將兵圍豐。二日，出與戰，
破之。令雍齒守豐。十一月，沛公引兵之薛。秦泗川守壯兵敗于薛，走至戚，沛公左司
馬得殺之。沛公還軍亢父，至方與。趙王武臣為其將所殺。十二月，楚王陳涉為其禦所
殺。魏人周市略地豐、沛，使人謂雍齒曰：「豐，故梁徙也。今魏地已定者數十城，齒
今下魏，魏以齒為侯守豐；不下，且屠豐。」雍齒雅不欲屬沛公，及魏招之，即反為魏
守豐。沛公攻豐，不能取。沛公還之沛，怨雍齒與豐子弟畔之。

正月，張耳等立趙後趙歇為趙王。東陽甯君、秦嘉立景駒為楚王，在留。沛公往從
之，道得張良，遂與俱見景駒，請兵以攻豐。時章邯從陳，別將司馬將兵北定楚地，屠
相，至碭。東陽甯君、沛公引兵西，與戰蕭西，不利，還收兵聚留。

二月，攻碭，三日拔之。收碭兵，得六千人，與故合九千人。三月，攻下邑，拔之
。還擊豐，不下。四月，項梁擊殺景駒、秦嘉，止薛，沛公往見之。項梁益沛公卒五千
人，五大夫將十人。沛公還，引兵攻豐，拔之。雍齒奔魏。五月，項羽拔襄城還。項梁
盡召別將。

六月，沛公如薛，與項梁共立楚懷王孫心為楚懷王。章邯破殺魏王咎、齊王田儋於
臨濟。七月，大霖雨。沛公攻亢父。章邯圍田榮于東阿。沛公與項梁共救田榮，大破章
邯東阿。田榮歸，沛公、項羽追北，至城陽，攻屠其城。軍濮陽東，複與章邯戰，又破
之。

章邯複振，守濮陽，環水。沛公、項羽去攻定陶。八月，田榮立田儋子市為齊王。
定陶未下，沛公與項羽西略地至雍丘，與秦軍戰，大敗之，斬三川守李由。還攻外黃，
外黃未下。

項梁再破秦軍，有驕色。宋義諫，不聽。秦益章邯兵。九月，章邯夜銜枚擊項梁定
陶，大破之，殺項梁。時連雨自七月至九月。沛公、項羽方攻陳留，聞梁死，士卒恐，
乃與將軍呂臣引兵而東，徙懷王自盱台都彭城。呂臣軍彭城東，項羽軍彭城西，沛公軍
碭。魏咎弟豹自立為魏王。後九月，懷王並呂臣、項羽軍自將之。以沛公為碭郡長，封
武安侯，將碭郡兵。以羽為魯公，封長安侯。呂臣為司徒，其父呂青為令尹。

章邯已破項梁，以為楚地兵不足憂，乃渡河北擊趙王歇，大破之。歇保巨鹿城，秦
將王離圍之。趙數請救，懷王乃以宋義為上將，項羽為次將，範增為末將，北救趙。

初，懷王與諸將約，先入定關中者王之。當是時，秦兵強，常乘勝逐北，諸將莫利
先入關。獨羽怨秦破項梁，奮勢，願與沛公西入關。懷王諸老將皆曰：「項羽為人慓悍
禍賊，嘗攻襄城，襄城無噍類，所過無不殘滅。且楚數進取，前陳王、項梁皆敗，不如
更遣長者扶義而西，告諭秦父兄。秦父兄苦其主久矣，今誠得長者往，毋侵暴，宜可下
。項羽不可遣，獨沛公秦寬大長者。」卒不許羽，而遣沛公西收陳王、項梁散卒。乃道
碭至城陽與杠裏，攻秦軍壁，破其二軍。

秦三年十月，齊將田都畔田榮，將兵助項羽救趙。沛公攻破東郡尉于成武。

十一月，項羽殺宋義，並其兵渡河，自立為上將軍，諸將黥布等皆屬。

十二月，沛公引兵至栗，遇剛武侯，奪其軍四千餘人，並之，與魏將皇欣、武滿軍
合攻秦軍，破之。故齊王建孫田安下濟北，從項羽救趙。羽大破秦軍巨鹿下，虜王離，
走章邯。

二月，沛公從碭北攻昌邑，遇彭越。越助攻昌邑，未下。沛公西過高陽，酈食其為
裏監門，曰：「諸將過此者多，吾視沛公大度。」乃求見沛公。沛公方踞床，使兩女子
洗。酈生不拜，長揖曰：「足下必欲誅無道秦，不宜踞見長者。」於是沛公起，攝衣謝
之，延上坐。食其說沛公襲陳留。沛公以為廣野君，以其弟商為將，將陳留兵。

三月，攻開封，未拔。西與秦將楊熊會戰白馬，又戰曲遇東，大破之。楊熊走之滎

陽，二世使使斬之以徇。四月，南攻潁川，屠之。因張良遂略韓地。

時趙別將司馬卬方欲渡河入關，沛公乃北攻平陰，絕河津。南，戰雒陽東，軍不利

，從轘轅至陽城，收軍中馬騎。

六月，與南陽守齮戰犨東，破之。略南陽郡，南陽守走，保城守宛。沛公引兵過宛
西。張良諫曰：「沛公雖欲急入關，秦兵尚眾，距險。今不下宛，宛從後擊，強秦在前
，此危道也。」於是沛公乃夜引軍從他道還，偃旗幟，遲明，圍宛城三匝。南陽守欲自
剄，其舍人陳恢曰：「死未晚也。」乃逾城見沛公，曰：「臣聞足下約先入咸陽者王之
，今足下留守宛。宛郡縣連城數十，其吏民自以為降必死，故皆堅守乘城。今足下盡日
止攻，士死傷者必多；引兵去，宛必隨足下。前則失咸陽之約，後有強宛之患。為足下
計，莫若約降，封其守，因使止守，引其甲卒與之西。諸城未下者，聞聲爭開門而待足
下，足下通行無所累。」沛公曰：「善。」七月，南陽守齮降，封為殷侯，封陳恢千戶
。引兵西，無不下者。至丹水，高武侯鰓、襄侯王陵降。還攻胡陽，遇番君別將梅鋗，
與偕攻析、酈，皆降。所過毋得鹵掠，秦民喜。遣魏人甯昌使秦。是月，章邯舉軍降項
羽，羽以為雍王。瑕丘申陽下河南。

八月，沛公攻武關，入秦。秦相趙高恐，乃殺二世，使人來，欲約分王關中，沛公
不許。九月，趙高立二世兄子子嬰為秦王。子嬰誅滅趙高，遣將將兵距嶢關。沛公欲擊
之，張良曰：「秦兵尚強，未可輕。願先遣人益張旗幟於山上為疑兵，使酈食其、陸賈
往說秦將，啗以利。」秦將果欲連和，沛公欲許之。張良曰：「此獨其將欲叛，恐其士
卒不從，不如因其怠懈擊之。」沛公引兵繞嶢關，逾蕢山，擊秦軍，大破之藍田南。遂
至藍田，又戰其北，秦兵大敗。

元年冬十月，五星聚于東井。沛公至霸上。秦王子嬰素車白馬，系頸以組，封皇帝
璽、符、節、降枳道旁。諸將或言誅秦王，沛公曰：「始懷王遣我，固以能寬容，且人
已服降，殺之不祥。」乃以屬吏。遂西入咸陽。欲止宮休舍，樊噲、張良諫，乃封秦重
寶財物府庫，還軍霸上。蕭何盡收秦丞相府圖籍文書。十一月，召諸縣豪桀曰：「父老
苦秦苛法久矣，誹謗者族，耦語者棄市。吾與諸侯約，先入關者王之，吾當王關中。與
父老約法三章耳：殺人者死，傷人及盜抵罪。余悉除去秦法。吏民皆按堵如故。凡吾所
以來，為父兄除害，非有所侵暴，毋恐！且吾所以軍霸上，待諸侯至而定要束耳。」乃
使人與秦吏行至縣、鄉、邑告諭之。秦民大喜，爭持牛、羊、酒食獻享軍士。沛公讓不
受，曰：「倉粟多，不欲費民。」民又益喜，唯恐沛公不為秦王。

或說沛公曰：「秦富十倍天下，地形強。今聞章邯降項羽，羽號曰雍王，王關中。
即來，沛公恐不得有此。可急使守函谷關，毋內諸侯軍，稍征關中兵以自益，距之。」
沛公然其計，從之。十二月，項羽果帥諸侯兵欲西入關，關門閉。聞沛公已定關中，羽
大怒，使黥布等攻破函谷關，遂至戲下。沛公左司馬曹毋傷聞羽怒，欲攻沛公，使人言
羽曰：「沛公欲王關中，令子嬰相，珍寶盡有之。」欲以求封。亞父范增說羽曰：「沛
公居山東時，貪財好色。今聞其入關，珍物無所取，婦女無所幸，此其志不小。吾使人
望其氣，皆為龍，成五色，此天子氣。急擊之，勿失。」於是饗士，旦日合戰。是時，
羽兵四十萬，號百萬。沛公兵十萬，號二十萬，力不敵。會羽季父左尹項伯素善張良，
夜馳見張良，具告其實，欲與俱去，毋特俱死。良曰：「臣為韓王送沛公，不可不告，
亡去不義。」乃與項伯俱見沛公。沛公與伯約為婚姻，曰：「吾入關，秋毫無所敢取，
籍吏民，封府庫，待將軍。所以守關者，備他盜也。日夜望將軍到，豈敢反邪！願伯明
言不敢背德。」項伯許諾，即夜複去，戒沛公曰：「旦日不可不早自來謝。」項伯還，
具以沛公言告羽，因曰：「沛公不先破關中兵，公巨能入乎？且人有大功，擊之不祥，
不如因善之。」羽許諾。

沛公旦日從百餘騎見羽鴻門，謝曰：「臣與將軍戮力攻秦，將軍戰河北，臣戰河南
，不自意先入關，能破秦，與將軍複相見。今者有小人言，令將軍與臣有隙。」羽曰：
「此沛公左司馬曹毋傷言之，不然，籍何以至此？」羽因留沛公飲。範增數目羽擊沛公
，羽不應。范增起，出謂項莊曰：「君王為人不忍，汝入以劍舞，因擊沛公，殺之。不
者，汝屬且為所虜。」莊入為壽。壽畢，曰：「軍中無以為樂，請以劍舞。」因拔劍舞
。項伯亦起舞，常以身翼蔽沛公。樊噲聞事急，直入，怒甚。羽壯之，賜以酒。噲因譙
讓羽。有頃，沛公起如廁，招樊噲出，置車官屬，獨騎，樊噲、靳強、滕公、紀成步，
從間道走軍，使張良留謝羽。羽問：「沛公安在？」曰：「聞將軍有意督過之，脫身去
，間至軍，故使臣獻璧。」羽受之。又獻玉鬥範增。增怒，撞其鬥，起曰：「吾屬今為
沛公虜矣！」

沛公歸數日，羽引兵西屠咸陽，殺秦降王子嬰，燒秦宮室，所過殘滅，秦民大失望
。羽使人還報懷王，懷王曰：「如約。」羽怨懷王不肯令與沛公俱西入關而北救趙，後
天下約。乃曰：「懷王者，吾家所立耳，非有功伐，何以得專主約！本定天下，諸將與
籍也。」春正月，陽尊懷王為義帝，實不用其命。

二月，羽自立為西楚霸王，王梁、楚地九郡，都彭城。背約，更立沛公為漢王，王
巴、蜀、漢中四十一縣，都南鄭。三分關中，立秦三將，章邯為雍王，都廢丘；司馬欣
為塞王，都櫟陽；董翳為翟王，都高奴。楚將瑕丘申陽為河南王，都洛陽。趙將司馬卬
為殷王，都朝歌。當陽君英布為九江王，都六。懷王柱國共敖為臨江王，都江陵。番君
吳芮為衡山王，都邾。故齊王建孫田安為濟北王。徙魏王豹為西魏王，都平陽。徙燕王
韓廣為遼東王。燕將臧荼為燕王，都薊。徙齊王田市為膠東王。齊將田都為齊王，都臨
菑。徙趙王歇為代王。趙相張耳為常山王。漢王怨羽之背約，欲攻之，丞相蕭何諫，乃
止。

夏四月，諸侯罷戲下，各就國。羽使卒三萬人從漢王，楚子、諸侯人之慕從者數萬
人，從杜南入蝕中。張良辭歸韓，漢王送至褒中，因說漢王燒絕棧道，以備諸侯盜兵，
亦視項羽無東意。

漢王既至南鄭，諸將及士卒皆歌謳思東歸，多道亡還者。韓信為治粟都尉，亦亡去
。蕭何追還之，因薦于漢王，曰：「必欲爭天下，非信無可與計事者。」於是漢王齊戒
設壇場，拜信為大將軍，問以計策。信對曰：「項羽背約而王君王于南鄭，是遷也。吏
卒畢山東之人，日夜企而望歸，及其鋒而用之，可以有大功。天下已定，民皆自寧，不
可複用。不如決策東向。」因陳羽可圖、三秦易並之計。漢王大說，遂聽信策，部署諸
將。留蕭何收巴、蜀租，給軍糧食。

五月，漢王引兵從故道出襲雍。雍王邯迎擊漢陳倉，雍兵敗，還走；戰好畤，又大
敗，走廢丘。漢王遂定雍地。東如咸陽，引兵圍雍王廢丘，而遣諸將略地。

田榮聞羽徙齊王市于膠東而立田都為齊王，大怒，以齊兵迎擊田都。都走降楚。六
月，田榮殺田市，自立為齊王。時彭越在巨野，眾萬餘人，無所屬。榮與越將軍印，因
令反梁地。越擊殺濟北王安，榮遂並三齊之地。燕王韓廣亦不肯徙遼東。秋八月，臧荼
殺韓廣，並其地。塞王欣、翟王翳皆降漢。

初，項梁立韓後公子成為韓王，張良為韓司徒。羽以良從漢王，韓王成又無功，故
不遣就國，與俱至彭城，殺之。及聞漢王並關中，而齊、梁畔之，羽大怒，乃以故吳令
鄭昌為韓王，距漢。令蕭公角擊彭越，越敗角兵。時張良徇韓地，遺羽書曰：「漢欲得
關中，如約即止，不敢複東。」羽以故無西意，而北擊齊。

九月，漢王遣將軍薛歐、王吸出武關，因王陵兵，從南陽迎太公、呂後於沛。羽聞
之，發兵距之陽夏，不得前。

二年冬十月，項羽使九江王布殺義帝於郴。陳餘亦怨羽獨不王己，從田榮借助兵，
以擊常山王張耳。耳敗走降漢，漢王厚遇之。陳餘迎代王歇還趙，歇立餘為代王。張良
自韓間行歸漢，漢王以為成信侯。

漢王如陝，鎮撫關外父老。河南王申陽降，置河南郡。使韓太尉韓信擊韓，韓王鄭
昌降。十一月，立韓太尉信為韓王。漢王還歸，都櫟陽，使諸將略地，拔隴西。以萬人
若一郡降者，封萬戶。繕治河上塞。故秦菀囿園池，令民得田之。

春正月，羽擊田榮城陽，榮敗走平原，平原民殺之。齊皆降楚，楚焚其城郭，齊人
複畔之。諸將拔北地，虜雍王弟章平。赦罪人。

二月癸未，令民除秦社稷，立漢社稷。施恩德，賜民爵。蜀、漢民給軍事勞苦，複
勿租稅二歲。關中卒從軍者，複家一歲。舉民年五十以上，有修行，能帥眾為善，置以
為三老，鄉一人。擇鄉三老一人為縣三老，與縣令、丞、尉以事相教，複勿徭戍。以十
月賜酒肉。

三月，漢王自臨晉渡河。魏王豹降，將兵從。下河內，虜殷王卬，置河內郡。至脩
武，陳平亡楚來降。漢王與語，說之，使參乘，監諸將。南渡平陰津，至洛陽，新城三
老董公遮說漢王曰：「臣聞『順德者昌，逆德者亡』，『兵出無名，事故不成』。故曰
：『明其為賊，敵乃可服。』項羽為無道，放殺其主，天下之賊也。夫仁不以勇，義不
以力，三軍之眾為之素服，以告之諸侯，為此東伐，四海之內莫不仰德。此三王之舉也
。」漢王曰：「善。非夫子無所聞。」於是漢王為義帝發喪，袒而大哭，哀臨三日。發
使告諸侯曰：「天下共立義帝，北面事之。今項羽放殺義帝江南，大逆無道。寡人親為
發喪，兵皆縞素。悉發關中兵，收三河士，南浮江、漢以下，願從諸侯王擊楚之殺義帝
者。」

夏四月，田榮弟橫收得數萬人，立榮子廣為齊王。羽雖聞漢東，既擊齊，欲遂破之
而後擊漢，漢王以故得劫五諸侯兵東伐楚。到外黃，彭越將三萬人歸漢。漢王拜越為魏
相國，令定梁也。

漢王遂入彭城，收羽美人貨賂，置酒高會。羽聞之，令其將擊齊，而自以精兵三萬
人從魯出胡陵，至蕭、晨擊漢軍，大戰彭城靈壁東睢水上，大破漢軍，多殺士卒，睢水
為之不流。圍漢王三匝。大風從西北起，折木髮屋，揚砂石，晝晦，楚軍大亂，而漢王
得與數十騎遁去。過沛，使人求室家，室家亦已亡，不相得。漢王道逢孝惠、魯元，載
行。楚騎追漢王，漢王急，推墮二子。滕公下收載，遂得脫。審食其從太公、呂後間行
，反遇楚軍，羽常置軍中以為質。諸侯見漢敗，皆亡去。塞王欣、翟王翳降楚，殷王卬
死。

呂後兄周呂侯將兵居下邑，漢王從之。稍收士卒，軍碭。

漢王西過梁地，至虞，謂謁者隨何曰：「公能說九江王布使舉兵畔楚，項王必留擊
之。得留數月，吾取天下必矣。」隨何往說布，果使畔楚。

五月，漢王屯滎陽，蕭何發關中老弱未傅者悉詣軍。韓信亦收兵與漢王會，兵複大
振。與楚戰滎陽南京、索間，破之。築甬道屬河，以取敖倉粟。魏王豹謁歸視親疾。至
則絕河津，反為楚。

六月，漢王還櫟陽。壬午，立太子，赦罪人。令諸侯子在關中者皆集櫟陽為衛。引
水灌廢丘，廢丘降，章邯自殺。雍地定，八十餘縣，置河上、渭南、中地、隴西、上郡
。令祠官祀天地、四方、上帝、山川，以時祠之。興關中卒乘邊塞。關中大饑，米斛萬
錢，人相食。令民就食蜀、漢。

秋八月，漢王如滎陽，謂酈食其曰：「緩頰往說魏王豹，能下之，以魏地萬戶封生
。」食其往，豹不聽。漢王以韓信為左丞相，與曹參、灌嬰俱擊魏。食其還，漢王問：
「魏大將誰也？」對曰：「柏直。」王曰：「是口尚乳臭，不能當韓信。騎將誰也？」
曰：「馮敬。」曰：「是秦將馮無擇子也。雖賢，不能當灌嬰。步卒將誰也？」曰：「
項它。」曰：「不能當曹參。吾無患矣。」

九月，信等虜豹，傳詣滎陽。定魏地，置河東、太原、上黨郡。信使人請兵三萬人

，願以北舉燕、趙，東擊齊，南絕楚糧道。漢王與之。

三年冬十月，韓信、張耳東下井陘擊趙，斬陳餘，獲趙王歇。置常山、代郡。甲戌

晦，日有食之。

十一月癸卯晦，日有食之。隨何既說黥布，布起兵攻楚。楚使項聲、龍且攻布，布

戰不勝。

十二月，布與隨何間行歸漢。漢王分之兵，與俱收兵至成皋。

項羽數侵奪漢甬道，漢軍乏食，與酈食其謀橈楚權。食其欲立六國後以樹党，漢王
刻印，將遣食其立之。以問張良，良發八難。漢王輟飯吐哺，曰：「豎儒幾敗乃公事！
」令趨銷印。又問陳平，乃從其計，與平黃金四萬斤，以間疏楚君臣。

夏四月，項羽圍漢滎陽，漢王請和，割滎陽以西者為漢。亞父勸項羽急攻滎陽，漢
王患之。陳平反間既行，羽果疑亞父。亞父大怒而去，發病死。

五月，將軍紀信曰：「事急矣！臣請誑楚，可以間出。」於是陳平夜出女子東門二
千余人，楚因四面擊之。紀信乃乘王車，黃屋左纛，曰：「食盡，漢王降楚。」楚皆呼
萬歲，之城東觀，以故漢王得與數十騎出西門遁。令御史大夫周苛、魏豹、樅公守滎陽
。羽見紀信，問：「漢王安在？」曰：「已出去矣。」羽燒殺信。而周苛、樅公相謂曰
：「反國之王，難與守城。」因殺魏豹。

漢王出滎陽，至成皋。自成皋入關，收兵欲複東。轅生說漢王曰：「漢與楚相距滎
陽數歲，漢常困。願君王出武關，項王必引兵南走，王深壁，令滎陽、成皋間且得休息
。使韓信等得輯河北趙地，連燕、齊，君王乃複走滎陽。如此，則楚所備者多，力分。
漢得休息，複與之戰，破之必矣。」漢王從其計，出軍宛、葉間，與黥布行收兵。

羽聞漢王在宛，果引兵南，漢王堅壁不與戰。是月，彭越渡睢，與項聲、薛公戰下
邳，破殺薛公。羽使終公守成皋，而自東擊彭越。漢王引兵北，擊破終公，複軍成皋。

六月，羽已破走彭越，聞漢複軍成皋，乃引兵西拔滎陽城，生得周苛。羽謂苛：「
為我將，以公為上將軍，封三萬戶。」周苛罵曰：「若不趨降漢，今為虜矣！若非漢王
敵也。」羽亨周苛，並殺樅公，而虜韓王信，遂圍成皋。漢王跳，獨與滕公共車出成皋
玉門，北渡河，宿小修武。自稱使者，晨馳入張耳、韓信壁而奪之軍。乃使張耳北收兵
趙地。

秋七月，有星孛於大角。漢王得韓信軍，複大振。

八月，臨河南鄉，軍小修武，欲複戰。郎中鄭忠說止漢王，高壘深塹勿戰。漢王聽
其計，使盧綰、劉賈將卒二萬人，騎數百，渡白馬津入楚地，佐彭越燒楚積聚，複擊破
楚軍燕郭西，攻下睢陽、外黃十七城。

九月，羽謂海春侯大司馬曹咎曰：「謹守成皋。即漢王欲挑戰，慎勿與戰，勿令得
東而已。我十五日必定梁地，複從將軍。」羽引兵東擊彭越。

漢王使酈食其說齊王田廣，罷守兵與漢和。

四年冬十月，韓信用蒯通計，襲破齊。齊王亨酈生，東走高密。項羽聞韓信破齊，
且欲擊楚，使龍且救齊。

漢果數挑成皋戰，楚軍不出。使人辱之數日，大司馬咎怒，渡兵汜水。士卒半渡，
漢擊之，大破楚軍，盡得楚國金玉貨賂。大司馬咎、長史欣皆自剄汜水上。漢王引兵渡
河，複取成皋，軍廣武，就敖倉食。

羽下樑地十余城，聞海春侯破，乃引兵還。漢軍方圍鐘離末于滎陽東，聞羽至，
盡走險阻。羽亦軍廣武，與漢相守。丁壯苦軍旅，老弱罷轉餉。漢王、羽相與臨廣武之
間而語。羽欲與漢王獨身挑戰，漢王數羽曰：「吾始與羽俱受命懷王，曰先定關中者王
之。羽負約，王我於蜀、漢，罪一也。羽矯殺卿子冠軍，自尊，罪二也。羽當以救趙還
報，而擅劫諸侯兵入關，罪三也。懷王約，入秦無暴掠，羽燒秦宮室，掘始皇帝塚，收
私其財，罪四也。又強殺秦降王子嬰，罪五也。詐坑秦子弟新安二十萬，王其將，罪六
也。皆王諸將善地，而徙逐故主，令臣下爭畔逆。罪七也。出逐義帝彭城，自都之，奪
韓王地，並王梁、楚，多自與，罪八也。使人陰殺義帝江南，罪九也。夫為人臣而殺其
主，殺其已降，為政不平，主約不信，天下所不容，大逆無道，罪十也。吾以義兵從諸
侯誅殘賊，使刑余罪人擊公，何苦乃與公挑戰！」羽大怒，伏弩射中漢王。漢王傷胸，
乃捫足曰：「虜中吾指！」漢王病創臥，張良強請漢王起行勞軍，以安士卒，毋令楚乘
勝。漢王出行軍，疾甚，因馳入成皋。

十一月，韓信與灌嬰擊破楚軍，殺楚將龍且，追至城陽，虜齊王廣。齊相田橫自立

為齊王，奔彭越。漢立張耳為趙王。

漢王疾愈，西入關，至櫟陽，存問父老，置酒。梟故塞王欣頭櫟陽市。留四日，複

如軍，軍廣武。關中兵益出，而彭越、田橫居梁地，往來苦楚兵，絕其糧食。

韓信已破齊，使人言曰：「齊邊楚，權輕，不為假王，恐不能安齊。」漢王怒，欲

攻之。張良曰：「不如因而立之，使自為守。」春二月，遣張良操印，立韓信為齊王。

秋七月，立黥布為淮南王。

八月，初為算賦。北貉、燕人來致梟騎助漢。漢王下令：軍士不幸死者，吏為衣衾
棺斂，轉送其家。四方歸心焉。

項羽自知少助食盡，韓信又進兵擊楚，羽患之。漢遣陸賈說羽，請太公，羽弗聽。
漢複使侯公說羽，羽乃與漢約，中分天下，割鴻溝以西為漢，以東為楚。九月，歸太公
、呂後，軍皆稱萬歲。乃封侯公為平國君。羽解而東歸。漢王欲西歸，張良、陳平諫曰
：「今漢有天下太半，而諸侯皆附，楚兵罷食盡，此天亡之時，不因其幾而遂取之，此
養虎自遺患也。」漢王從之。

五年冬十月，漢王追項羽至陽夏南，止軍，與齊王信、魏相國越期會擊楚。至固陵
，不會。楚擊漢軍，大破之，漢王複入壁，深塹而守。謂張良曰：「諸侯不從，奈何？
」良對曰：「楚兵且破，未有分地，其不至固宜。君王能與共天下，可立致也。齊王信
之立，非君王意，信亦不自堅。彭越本定梁地，始，君王以魏豹故，拜越為相國。今豹
死，越亦望王，而君王不早定。今能取睢陽以北至穀城皆以王彭越，從陳以東傅海與齊
王信，信家在楚，其意欲複得故邑。能出捐此地以許兩人，使各自為戰，則楚易散也」
。於是漢王發使使韓信、彭越。至，皆引兵來。

十一月，劉賈入楚地，圍壽春。漢亦遣人誘楚大司馬周殷。殷畔楚，以舒屠六，舉

九江兵迎黥布，並行屠城父，隨劉賈皆會。

十二月，圍羽垓下。羽夜聞漢軍四面皆楚歌，知盡得楚地。羽與數百騎走，是以兵

大敗。灌嬰追斬羽東城。

楚地悉定，獨魯不下。漢王引天下兵欲屠之，為其守節禮義之國，乃持羽頭示其父
兄，魯乃降。初，懷王封羽為魯公，及死，魯又為之堅守，故以魯公葬羽於穀城。漢王
為發喪，哭臨而去。封項伯等四人為列侯，賜姓劉氏。諸民略在楚者皆歸之。

漢王還至定陶，馳入齊王信壁，奪其軍。

初項羽所立臨江王共敖前死，子尉嗣立為王，不降。遣盧綰、劉賈擊虜尉。

春正月，追尊兄伯號曰武哀侯。下令曰：「楚地已定，義帝亡後，欲存恤楚眾，以
定其主。齊王信習楚風俗，更立為楚王，王淮北，都下邳。魏相國建城侯彭越勤勞魏民
，卑下士卒，常以少擊眾，數破楚軍，其以魏故地王之，號曰梁王，都定陶。」又曰：
「兵不得休八年，萬民與苦甚，今天下事畢，其赦天下殊死以下。」

於是諸侯上疏曰：「楚王韓信、韓王信、淮南王英布、梁王彭越、故衡山王吳芮、
趙王張敖、燕王臧荼昧死再拜言大王陛下：先時，秦為亡道，天下誅之。大王先得秦王
，定關中，於天下功最多。存亡定危，救敗繼絕，以安萬民，功盛德厚。又加惠于諸侯
王有功者，使得立社稷。地分已定，而位號比擬，亡上下之分，大王功德之著，于後世
不宣。昧死再拜上皇帝尊號。」漢王曰：「寡人聞帝者賢者有也，虛言亡實之名，非所
取也。今諸侯王皆推高寡人，將何以處之哉？」諸侯王皆曰：「大王起于細微，滅亂秦
，威動海內。又以辟陋之地，自漢中行威德，誅不義，立有功，平定海內，功臣皆受地
食邑，非私之地。大王德施四海，諸侯王不足以道之，居帝位甚實宜，願大王以幸天下
。」漢王曰：「諸侯王幸以為便於天下之民，則可矣。」於是諸侯王及太尉長安侯臣綰
等三百人，與博士稷嗣君叔孫通謹擇良日二月甲午，上尊號。漢王即皇帝位於汜水之陽
。尊王后曰皇后，太子曰皇太子，追尊先媼曰昭靈夫人。

詔曰：「故衡山王吳芮與子二人、兄子一人，從百粵之兵，以佐諸侯，誅暴秦，有
大功，諸侯立以為王。項羽侵奪之地，謂之番君。其以長沙、豫章、象郡、桂林、南海
立番君芮為長沙王。」又曰：「故粵王亡諸世奉粵祀，秦侵奪其地，使其社稷不得血食
。諸侯伐秦，亡諸身帥閩中兵以佐滅秦，項羽廢而弗立。今以為閩粵王，王閩中地，勿
使失職。」

帝乃西都洛陽。夏五月，兵皆罷歸家。詔曰：「諸侯子在關中者，複之十二歲，其
歸者半之。民前或相聚保山澤，不書名數，今天下已定，令各歸其縣，複故爵田宅，吏
以文法教訓辨告，勿笞辱。民以饑餓自賣為人奴婢者，皆免為庶人。軍吏卒會赦，甚亡
罪而亡爵及不滿大夫者，皆賜爵為大夫。故大夫以上，賜爵各一級。其七大夫以上，皆
令食邑；非七大夫以下，皆複其身及戶，勿事。」又曰：「七大夫、公乘以上，皆高爵
也。諸侯子及從軍歸者，甚多高爵，吾數詔吏先與田宅，及所當求於吏者，亟與。爵或
人君，上所尊禮，久立吏前，曾不為決，其亡謂也。異日秦民爵公大夫以上，令丞與亢
禮。今吾於爵非輕也，吏獨安取此！且法以有功勞行田宅，今小吏未嘗從軍者多滿，而
有功者顧不得，背公立私，守尉長吏教訓甚不善。其令諸吏善遇高爵，稱吾意。且廉問
，有不如吾詔者，以重論之。」

帝置酒雒陽南宮。上曰：「通侯諸將毋敢隱朕，皆言其情。吾所以有天下者何？項
氏之所以先天下者何？」高起、王陵對曰：「陛下嫚而侮人，項羽仁而敬人。然陛下使
人攻城掠地，所降下者，因以與之，與天下同利也。項羽妒賢嫉能，有功者害之，賢者
疑之，戰勝而不與人功，得地而不與人利，此其所以先天下也。」上曰：「公知其一，
未知其二。夫運籌帷幄之中，決勝千里之外，吾不如子房；填國家，撫百姓，給餉饋，
不絕糧道，吾不如蕭何；連百萬之眾，戰必勝，攻必取，吾不如韓信。三者皆人傑，吾
能用之，此吾所以取天下者也。項羽有一範增而不能用，此所以為我禽也。」群臣說服
。

初，田橫歸彭越。項羽已滅，橫懼誅，與賓客亡入海。上恐其久為亂，遣使者赦橫
，曰：「橫來，大者王，小者侯；不來，且發兵加誅。」橫懼，乘傳詣雒陽，未至三十
裏，自殺。上壯其節，為流涕，發卒二千人，以上禮葬焉。

戍卒婁敬求見，說上曰：「陛下取天下與周異，而都雒陽，不便，不如入關，據秦
之固。」上以問張良，良因勸上。是日，車駕西都長安。拜婁敬為奉春君，賜姓劉氏。

六月壬辰，大赦天下。

秋七月，燕王臧荼反，上自將征之。

九月，虜荼。詔諸侯王視有功者立以為燕王。荊王臣信等十人皆曰：「太尉長安侯

盧綰功最多，請立以為燕王。」使丞相噲將兵平代地。

利幾反，上自擊破之。利幾者，項羽將。羽敗，利幾為陳令，降，上侯之潁川。上

至雒陽，舉通侯籍召之，而利幾恐，反。

後九月，徙諸侯子關中。治長樂宮。

六年冬十月，令天下縣邑城。

人告楚王信謀反，上問左右，左右爭欲擊之。用陳平計，乃偽遊雲夢。十二月，會
諸侯于陳，楚王信迎謁，因執之。詔曰：「天下既安，豪桀有功者封侯，新立，未能盡
圖其功。身居軍九年，或未習法令，或以其故犯法，大者死刑，吾甚憐之。其赦天下。
」田肯賀上曰：「甚善，陛下得韓信，又治秦中。秦，形勝之國也，帶河阻山，縣隔千
里，持戟百萬，秦得百二焉。地勢便利，其以下兵于諸侯，譬猶居高屋之上建瓴水也。
夫齊，東有琅邪、即墨之饒，南有泰山之固，西有濁河之限，北有勃海之利，地方二千
里，持戟百萬，縣隔千里之外，齊得十二焉，此東西秦也。非親子弟，莫可使王齊者。
」上曰：「善。」賜金五百斤。上還至雒陽，赦韓信，封為淮陰侯。

甲申，始剖符封功臣曹參等為通侯。詔曰：「齊，古之建國也，今為郡縣，其複以
為諸侯。將軍劉賈數有大功，及擇寬惠修絜者，王齊、荊地。」春正月丙午，韓王信等
奏請以故東陽郡、鄣郡、吳郡五十三縣立劉賈為荊王；以碭郡、薛郡、郯郡三十六縣立
弟文信君交為楚王。壬子，以雲中、雁門、代郡五十三縣立兄宜信侯喜為代王；以膠東
、膠西、臨淄、濟北、博陽、城陽郡七十三縣立子肥為齊王；以太原郡三十一縣為韓國
，徙韓王信都晉陽。

上已封大功臣二十余人，其餘爭功，未得行封。上居南宮，從複道上見諸將往往耦
語，以問張良。良曰：「陛下與此屬共取天下，今已為天子，而所封皆故人所愛，所誅
皆平生仇怨。今軍吏計功，以天下為不足用遍封，而恐以過失及誅，故相聚謀反耳。」
上曰：「為之奈何？」良曰：「取上素所不快，計群臣所共知最甚者一人，先封以示群
臣。」三月，上置酒，封雍齒，因趣丞相急定功行封。罷酒，群臣皆喜，曰：「雍齒且
侯，吾屬亡患矣！」

上歸櫟陽，五日一朝太公。太公家令說太公曰：「天亡二日，土亡二王。皇帝雖子
，人主也；太公雖父，人臣也。奈何令人主拜人臣！如此，則威重不行。」後上朝，太
公擁彗，迎門卻行。上大驚，下扶太公。太公曰：「帝，人主，奈何以我亂天下法！」
於是上心善家令言，賜黃金五百斤。夏五月丙午，詔曰：「人之至親，莫親于父子，故
父有天下傳歸於子，子有天下尊歸於父，此人道之極也。前日天下大亂，兵革並起，萬
民苦殃，朕親被堅執銳，自帥士卒，犯危難，平暴亂，立諸侯，偃兵息民，天下大安，
此皆太公之教訓也。諸王、通侯、將軍、群卿、大夫已尊朕為皇帝，而太公未有號，今
上尊太公曰太上皇。」

秋九月，匈奴圍韓王信于馬邑，信降匈奴。